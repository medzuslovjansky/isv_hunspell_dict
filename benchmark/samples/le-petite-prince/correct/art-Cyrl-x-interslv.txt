Антуан де Сент-Екзјупери

Малы Принц
В језыку
Меджусловјанском

Превод:
Јан ван Стенберген

Малы Принц
Леону Верту

Прошу дети, же бы ми одпустили, же јесм ову книгу посветил
дорастлому. Ја имају к тому важны повод: ов дорастлы јест мој
најлепши пријатель на свету. Имају и другы повод: ов дорастлы
умеје разумети все, даже книгы дльа детиј. Имају јешче третьи
повод: ов дорастлы живе в Францији, кде он трпи гладом и
хладом. И јему потребно јест утешенје. Ако все те поводы не
стачет, ја хтел бых посветити ову книгу детету, кторо ов
дорастлы некогда был. Всакы дорастлы најпрво был дете. (Але
сред ньих мало кто о том паметаје.) Поправју затом своје
посвеченје:

Леону Верту,
когда он был малы хлапец

Когда ми было шест лет, увидел јесм раз прелепы образок в книге о
пралесу, ктора называла се «Правдиве Поведкы из Природы». На образку
была змија боа пожирајуча дикого зверьа. Туто јест копија овој рысованкы.

В книге писало се: «Змија боа преголтаје своју жртву в целости, без жуванја.
Потом не може двигати се и спи шест месецев, доколе ју не превари.»

Много јесм тогда размысльал о пригодах в джунгли и барвноју оловкоју
успел јесм сделати своју прву рысованку. То была моја рысованка нр. 1. Она
изгледала тако:

Показал јесм своје мајстровско дело дорастлым и запытал, страши ли јих
ова рысованка.

Але они одговорили ми: «Страши? Зачто когоколи имела бы страшити
шапка?»

Моја рысованка не изображала шапку. Она изображала змију боа
преварьајучу слона. Тогда нарысовал јесм отворьену змију боа, да бы дорастли
могли разумети. Јим всегда треба все објаснити. Моја рысованка нр. 2
изгледала тако:

Сејчас дорастли посоветовали ми, же бых одложил своје рысованкы змиј
боа отворьеных или затворьеных, и болье оддал се географији, хисторији,
аритметике и граматике. Вот, имајучи шест лет, одставил јесм прелепу
кариеру како мальарь.

Онесмелил мене безуспех мојеј рысованкы нр. 1 и мојеј рысованкы нр. 2.
Дорастли никогда не разумејут ничто сами, а дльа детиј даванје објасньень
целы час јест умарьајуче.

Затом избрал јесм другу професију и научил се летанју самолетами. Јесм
полетал по всих честьах света; и правда, же географија оказала се много
употребима дльа мене. Једным возгледом умеју одличити Китај од Аризоны.
Ако чловек заблуди ночју, така веда јест ценна.

В теченју тутого житја јесм имел множство сустреч с множством сериозных
льудиј. Много јесм жил сред дорастлых. Увидел јесм јих из близка. И то не
улепшило моје мненје о ньих.

Когда стретл јесм когоколи, кто издаваје се разсудны, делал јесм изкус
показанја му своју рысованку нр. 1, ктору всегда јесм задрживал. Хтел јесм
знати, јест ли та особа заисто разумна. Але ктоколи она не была, она всегда
одговарьала ми: «То јест шапка.» Тогда не јесм говорил к ньеј ни о змијах боа,
ни о пралесах, ни о звездах. Ја бых снижил се к јеј уравньу. Говорил бых о
бриджи, о голфу, о политике и о краватах. И та дорастла особа была бы много
задовольена, же познала чловека равно разумного.

Затом жил јесм сам, без никого с кым ја могл истинно разговарьати, аж
имел јесм нешчестје с својим самолетом в Пустыньи Сахара, шест лет тому
назад. Нечто ми се случило в мотору. А тому, же не имел јесм при собе ни
механика ни пасажеров, ја јесм приготовил се, же бых сделал ту тежку
поправу сам. Была то дльа мене квестија житја или смрти: питну воду имел
јесм једва на осм дньев.

Првого вечера јесм заснул на песку, тысеч миль од којегоколи насельеного
места. Ја был јесм болье изолованы нежели корабокрушенец на плоту в
средине океана. Можете собе представити моје удивјенје, когда при зорьи
пробудил мене дивны маленькы гласок. Он рекл:

«Прошу... нарысуј ми овцу!»

«Что?»

«Нарысуј ми овцу!»

Возскочил јесм на ногы, како бы ударила ме молньа. Протрел јесм очи и
добро разгледел се. И увидел јесм пренеобычного малого чловечка, кторы
погледал на мене уважно. Вот најлепши јегов портрет, кторы позднеје успел
јесм нарысовати.

Але моја рысованка очевидно не была тако лепа, како модел. То не јест моја
вина. В мојеј мальарској кариере онесмелили ме дорастли, когда ми было
шест лет, и никогда не јесм научил се рысовати ничто, кроме затворьеных и
отворьеных змиј боа.

Затом гледал јесм на то јавјенје очами круглыми од удивјенја. Не забудите,
же находил се јесм тысеч миль од којегоколи насельеного места. Једнакоже мој
малы чловечек не изгледал ми ни на заблудженого, ни на умирајучего од
уморьенја, ни на умирајучего од глада, ни на умирајучего од жедже, ни на
умирајучего од страха. Он совсем не изгледал на дете утрачено в средине
пустынье, тысеч миль од којегоколи насельеного места. Когда наконец могл
јесм говорити, рекл јесм к ньему:

«Але... что-же ты делајеш ту?»

На что он повторил, много спокојно, како бы говорил нечто безмерно
важного:

«Прошу... нарысуј ми овцу...»

Когда тајенство јест премного сильно, чловек не смеје непослушити. Хоти
издавало ми се то безсмысльно, тысеч миль од којегоколи насельеного места
и једин влас од смрти, изтегнул јесм из кешени једин лист папира и наливно
перо. Але тогда припомнел јесм собе, же ја најболье был учил се географији,
хисторији, аритметике и граматике, и поведел јесм малому чловечку
(немножко гневно), же не умеју рысовати. Он одговорил:

«То не јест важно. Нарысуј ми овцу.»

Тому же ја никогда не нарысовал был овцу, изделал јесм му једну из двох
рысованок, кторе јесм умел. Ону с затворьеноју змијеју боа. И јесм удивил се,
когда тој малы чловечек одговарьаје ми:

«Не! Не! Не хочу слона в змији боа. Боа јест много грозна, а слон зајмаје
премного места. У мене все јест мало. Мне потребна јест овца. Нарысуј ми
овцу.»

Затом нарысовал јесм.

Он гледал уважно, на что рекл:

«Не! Тута јест уже много больна. Изделај ми другу.»

И нарысовал јесм:

Мој пријатель усмехнул се лагодно и поблажливо:

«Сам видиш... то не јест овца, то јест баран. Имаје рогы...»

Затом јесм поновно изделал своју рысованку.

Але и она была одклоньена, како те предходне.

«Тута јест премного стара. Ја хочу овцу, ктора буде жити долго.»

Сегда моја трпливост скончила се, ибо спешило ми се к разбиранју својего
мотора, и начртнул јесм ову рысованку:

И огласил јесм:

«То јест крабка. Овца, каку хочеш, јест внутри.»

К мојему удивјенју обличје мојего младого судье разсветлило се:

«То јест точно така, каку јесм хтел! Мыслиш ли, же тој овци треба буде
много травы?»

«Зачто?»

«Тому же у мене все јест целком маленько...»

«Исто буде достаточно. Јесм ти дал совсем маленьку овечку.»

Он наклонил главу над рысованкоју:

«Не јест целком така мала... Позри! Она уснула...»

И тако јесм запознал се с малым принцем.

Треба было ми много времена, да бых сразумел, одкуд он прибыл. Малы
принц ставил ми толико пытань, але издавало се, же он никогда не слушаје
моје. Допрва случајно изговорьене слова помало објавили ми все. Тако, когда
он првы раз увидел мој самолет (не буду рысовати свој самолет, дльа мене то
буде премного сложена рысованка), он спытал ме:

«Что јест то за нечто?»

«То не јест „нечто”. То летаје. То јест самолет. То јест мој самолет.»

И был јесм грды, објасньајучи му, же летају. Тогда он изкрикнул:

«Како! Ты спадл јеси из неба?»

«Да», одговорил јесм скромно.

«Ах! Како то забавно...»

И малы принц засмејал се гласно, что ме много разгневало. Желају, же бы
льуди пријели моје нешчестја сериозно. Потом он добавил:

«Значи, ты такоже прибыл јеси из неба! Из којеј јеси планеты?»

Тогда засветило ми немножко светла на загадку јегового присучства и
сместа јесм го запытал:

«Значи, ты прибыл јеси сде из другој планеты?»

Але он ми не одговорил. Заклонил легко главу, разгледајучи мој самолет:

«То правда, же на тамтом не могл јеси прилетети издалека...»

И он утонул в размысльенјах, кторе потрвали долго. Потом он изтегнул из
кешени моју овцу и погрузил се в позиранју својего блага.

Можете собе представити, како пробудило моју льубопытност ово
полуизвестје о „другых планетах”. Затом усиловал јесм познати о том болье.

«Одкуд ты прибыл јеси, мој малы? Кде јест то „у тебе”? Камо хочеш увести
моју овцу?»

Он замыслил се на хвильу, а потом одговорил:

«Добро, же јеси дал ми ту крабку, ибо ночју она може служити јеј како дом.»

«Очевидно. И ако будеш добры, дам ти такоже врвку, да быс могл ју дньем
привезывати. И колик.»

Издавало се, же ово предложенје безпокојило малого принца:

«Привезывати? Какы странны помысл!»

«Але ако не привежеш ју, она појде камоколи и се утрати...»

Мој пријатель поновно прскнул в смех:

«Але камо мыслиш, же она појде?»

«Камоколи. Премо пред собоју...»

Тогда малы принц рекл сериозно:

«То не имаје значенје, у мене все јест тако мало!»

И, може троху смутно, додал:

«Идучи премо пред собоју, никто не ујде далеко...»

Тако доведел се јесм другу много важну веч: же јегова родна планета јест
једва вечша од дома! То не могло ме много удивити. Добро знал јесм, же кроме
великых планет, каке сут Земја, Јупитер, Марс, Венера, кторе достали имена,
сут јешче соткы другых, кторе понекогда сут тако мале, же даже телескопом
тежко јест је угледати. Когда астроном одкрываје таку једну, он вместо имена
даваје јеј число. Называје ју на приклад «астероид 3251».

Имел јесм сериозне разлогы мыслити, же планета, одкуд малы принц
прибыл, јест астероид Б 612.

Тој астероид был увидены телескопом само једнократно, в 1909 году од
једного туречского астронома.

Астроном сообчил и доказал своје одкрытје на Меджународном
астрономичном конгресу. Але никто не уверил му, тому же он носил туречску
одеж. Таки сут дорастли.

На шчестје дльа репутације астероида Б 612 једин туречскы диктатор
наложил својему народу под страхом смрти ношенје европејској одежи.
Астроном поновно доказал своје одкрытје в 1920 году, одеты в елегантном
фраку. И того раза вси согласили се с ньим.

Ако разказал јесм вам те подробности о астероиду Б 612 и подал јесм вам
јегово число, то јест заради дорастлых. Дорастли льуди обожајут числа. Ако
разказывајете јим о новом пријательу, они никогда не пытајут о том, что јест
најболье сучствено. Они никогда не говорет: «Како звучи јегов глас? Које сут
јегове омильене игры? Сбираје ли он мотылы?» Они запытајут: «Колико му
јест лет? Колико имаје братов? Колико он важи? Колико заработываје јегов
отец?» Допрва потом они мнет, же го познали.

Ако говорите дорастлым: «Видел јесм лепы дом из чрвеных цеглин, с
гераньами в окнах и голубами на покрыве», они не могут собе представити тој
дом. Јим треба казати: «Видел јесм дом за сто тысечев франков». Тогда они
изкрикнут: «Кака красота!»

Такоже само, ако бысте јим казали: «Доказ, же малы принц јествовал, јест
то, же он был очаровательны, же смејал се, и же хтел овцу. А когда некто хоче
овцу, јест то доказ, же он јествује», тогда они покрчили бы раменами и

погледали на вас како на дете. Але ако јим кажете: «Планета одкуд он прибыл
јест астероид Б 612», тогда они будут убеджени и далье не будут ставити
досадне пытаньа.

Такови сут они. Не треба за то срдити се на ньих. Дети имајут быти много
поблажливе в одношенју к дорастлым.

Але очевидно мы, ктори разумејемо житје, смејемо се над числами! Ја хтел
бых започети ту сказку тако, како починајут се бајкы. Ја хтел бых казати:

«Был једин раз малы принц, кторы жил на планете једва вечшеј од ньего
самого, и кторы много потребовал пријательа...»

Дльа тых, ктори разумејут житје, то бы изгледало много правдивеје.

Ибо ја совсем не хочу, же бы моја книга читала се легкомысльно. Много
болезно јест дльа мене разказыванје тых возпомнень. Уже минуло шест лет
одкуд мој пријатель одшел с својеју овцеју. Ако покушају описати го сде, то
јест, да бых го не забыл. Смутно јест забыти пријательа. Не всакы чловек имаје
пријательа. А ја могл бых стати како дорастли, ктори уже не интересујут се
ничим кроме числ.

Зато купил јесм собе крабочку с барвивами и оловкы. Тежко јест в моје лета
брати се снова за рысованје, ако никогда не покусило се рысовати нечто ино
нежели затворьену змију боа и отворьену змију боа, когда ми было шест лет!
Очевидно, постарају се, же бы моје портреты были колико можно верне. Але
не јесм совсем уверьены, же успеју. Једна рысованка изходи добро, друга уже
не јест сходна. Јесм троху погрешил с растом малого принца: сде јест
премного высокы, онде премного малы. Вагају се такоже что се тыче барв
јеговој одежи. Затом чртају собе, сде сако, онде онако, добро колико могу.

Наконец ја буду грешити в некојих важнејших подробностьах. Але треба
ми то опростити. Мој пријатель никогда не објасньал ми ничто. Може он
мыслил, же ја јесм такы, како он. Але ја, на жалост, не виджу овцу скроз стены
крабок. Може јесм троху како дорастли. Имел јесм постарети.

Всакы день доведал се јесм нечто о јеговој планете, о изјезду, о пути. То
приходило много поступно, изпадајучи случајно из јеговых размысльень.
Тако јесм третьего дньа познал драму баобабов.

И поновно было то благодаре овци. Тому же нагло малы принц запытал
ме, како бы схватило го тежко сумненје:

«Правда ли, же овце једајут кусты?»

«Да, то јест правда.»

«Ах! Јесм много рад.»

Ја не разумел јесм, зачто јест то тако важно, же овце једајут кусты. Але малы
принц добавил:

«И вслед того оне такоже једајут баобабы?»

Указал јесм малому принцу, же баобабы не сут кусты, але древа велике како
цркви, и даже ако бы забрал с собоју цело стадо слонов, то стадо не успело бы
сјести ниједин баобаб.

Мысль о стаду слонов разсмешила малого принца:

«Треба бы было јих поставити једного на другом...»

Але зауважил мудро:

«Доколе баобабы не порастут, оне сут мале.»

«Точно тако! Але зачто хочеш, же бы твоје овце једали мале баобабы?»

Сместа ми одговорил: «Ну, добро!», како бы реч шла о нечем
саморазумном. И треба ми было поломити главу, да бых сам сразумел тој
проблем.

И заисто, на планете малого принца, како на всих другых планетах, сут
добре растлины и вредне растлины. Вслед того сут добре семена од добрых
растлин и вредне семена од вредных растлин. Але семена сут невидиме. Оне
спет, скрыте глубоко под земјеју, допока једно сред ньих не нападе охота, же
бы пробудило се. Тогда оно протегне се и возпусти – најпрво несмело – к
солнцу очаровательны, маленькы расток. Јест ли то расток редковкы или
розы, тогда нехај расте колико хоче. Але јест ли то вредна растлина, тогда
треба ју изрвати с кореньем когда толико ју разпознајемо.

Ну, на планете малого принца были страшне семена... именно семена
баобаба. Почва планеты была ньими заражена. Ако зајмеш се баобабом
премного поздно, никогда уже не избавиш се од ньего. Он завладне всу
планету. Он проврти ју својими кореньами. А јест ли планета премаленька и
баобабов јест премного, оне раздерут ју.

«То јест пытанје дисциплины», рекл ми позднеје малы принц. «Вставши
рано, прво приводи се в поредок себе, а потом треба старанно привести в
поредок планету. Треба регуларно принудити се к изрыванју баобабов, когда

толико одличиш је од розовых кустов, тому же младе расткы роз и баобабов
сут много собе подобне. Јест то много долгочасна работа, але много легка.»

И једного дньа он посоветовал ме, же бых постарал се изделати лепу
рысованку, же бы дети на мојеј планете добро то појели. «Ако они бы
путовали једного дньа, то може јим пригодити се. Понекогда можно јест
спокојно одложити работу и ничто не стане се. Але в паду баобабов то всегда
кончаје се катастрофоју. Знал јесм планету, на кторој жил ленивец. Он не
обратил увагу на три мале кусты...»

И тако, сгодно с описом малого принца, нарысовал јесм ову планету. Ја не
льубју премолвити морализујучим тоном. Але небезпечност баобабов јест
тако мало знана, а ризик дльа тых, ктори заблудет на некој астероид јест тако
великы, же сего раза делају изкльученје в својеј содржаности. И реку: «Дети!
Чувајте се баобабов!»

Долго јесм работал над тоју рысованкоју, да бых острегл својих пријательев
о грозечеј јим од давна небезпечности, о кторој они – тако само како предже
и ја – даже не подзревајут.

Може вы запытајете: «Зачто в тој книге немаје другых, равно величственых
рысованок како рысованка баобабов?»

Одговор јест просты: јесм старал се, але не успел. Когда рысовал јесм
баобабы, мене надохнула сведомост, же то јест нечто важно и неодложно.

Ах, малы принцу! Помало сразумел јесм твоје смутно мало житје. Долгы
час једино одвлеченје была дльа тебе сладкост западов солнца. Доведел се јесм
ту нову подробност четвртого дньа утром, когда јеси ми рекл:

«Ја много льубју запады солнца. Ходимо узрети запад солнца...»

«Але треба чекати...»

«Чекати на что?»

«Чекати доколе солнце не западе.»

Најпрво јеси издавал се много удивјены, а потом засмејал се к собе. И рекл
јеси к мне:

«Всегда ја мысльу, же јесм в дому!»

Истинно. Когда в Сјединьеных Штатах јест полдень, мы вси знајемо, же над
Францијеју солнце западаје.

Стачило бы појехати до Франције в теченју минуты, же быхмо
присучствовали при западу солнца. На жалост, Франција јест много далека.
Але на твојеј тако маленькој планете стачило бы пресунути твоје кресло
неколико кроков. И огледал быс вечерны сумрак когдаколи ти се хоче...

«Једного дньа увидел јесм запад солнца четыридесет-трикратно!»

А после хвилье јеси додал:

«Знајеш ли... когда чловек јест тако смутны, он льуби погледати, како
солнце западе...»

«Оного дньа, когда јеси огледел четыридесет три западов солнца, был ли
јеси аж тако смутны?»

Але малы принц не одговорил.

Петого дньа, снова благодаре овци, одкрыл јесм тајну житја малого принца.
Изненада, без никакого ввода, он запытал ме, како бы ово пытанје было
наследок долгого, молчечего обмысльенја јегового проблема:

«Овца – ако једаје кусты, она такоже једаје цветы?»

«Овца једаје все, что се попаде.»

«Даже цветы, кторе имајут трны?»

«Да, даже цветы, кторе имајут трны.»

«Тогда чему служет трны?»

Ја не знал јесм. В оном моменту ја был јесм велье зајеты, ибо старал се
одвргнути једин премочно закручены сворень в својем мотору. Много
непокојил се јесм, ибо пошкодженје мојего самолета начело издавати се
сериозно, а остало тако мало питној воды, же треба было бојати се најгоршего.

«Трны, чему оне служет?»

Ако малы принц уже поставил пытанје, он никогда не уступал од ньего
доколе не достал одговор. Мене раздражил тој сворень и одговорил јесм было-
что:

«Трны совсем не служет ничему, то јест чиста злостност од страны цветов!»

«О!»

Он помолчал, але потом рекл, какобы срдиты:

«Ја не верьу ти! Цветы сут слабе. Сут наивне. Оне охраньајут се колико
могут. Верет, же сут страшне с својими трнами...»

Ја не одговорил јесм. В тојже хвильи ја говорил јесм к собе: «Ако тој сворень
јешче не подда се, избију го једным ударом млатка.» Малы принц поновно
прервал моје мысли:

«А ты мыслиш, же цветы...»

«Не, не! Ничто ја не мысльу! Јесм одговорил прво, что ми пришло в главу.
Ја јесм зајеты сериозными вечами!»

Он погледал на мене како бы блескавица го ударила.

«Сериозными вечами!»

Он видел ме, с млатком в руке, моје прсты чрне од мазива, кланьајучего се
над предметом, кторы издаваје му се много уродливы.

«Ты говориш како дорастли!»

Мне стало троху срамно. Але немилосрдно он додал:

«Ты мешајеш все... Ничто не разумејеш!»

Он заисто был много гневны. Он потреснул главоју и ветр развејал јегове
злате власы.

«Ја знају једну планету, кде јест некакы господин с чрвеным обличјем. Он
никогда не поньухал ниједин цвет. Он никогда не погледал на ниједну звезду.
Он никогда не льубил никого. Он никогда не сделал ничто кроме једного:
числити. И целы день он повтарьаје, како ты: „Ја јесм сериозны чловек! Ја јесм
сериозны чловек!” И надуваје се од грдости. Але то не јест чловек, то јест гриб!»

«То јест что?»

«Гриб!»

Малы принц был целы бледы од гнева.

«Од милионов лет на цветах растут трны. А од милионов лет овце
једнакоже једајут цветы. И то не јест сериозно, ако пробује се разумети, зачто
оне тако мучет се да бы изтворили трны, кторе ничему не служет? Војна
меджу овцами и цветами не јест важна? Не јест ли она болье важна и сериозна
нежели числьенје некојего толстого, чрвеного господина? А јестли ја знају
једин једины цвет на свету, кторы не јествује никде, само на мојеј планете, и
кторы мала овца једного утра може просто изничити, даже не знајучи что
делаје? И то не јест важно?»

Он почрвенел, а потом продолжил:

«Ако некто льуби цвет, кторы јест једин једины сред милионов звезд, то
стачи му погледати на ньего и чује се шчестливы. Он говори к собе: „Онде
некде живе мој цвет...” Але ако овца сје тој цвет, дльа ньего то јест како бы
нагло все звезды угасли. И то не јест важно!»

Он болье не могл говорити. Он нагло зарыдал. Западла ноч. Ја опустил был
јесм своје орудја. Сегда смешно было мыслити о својем млатку, о сворньу, о
жеджи и о смрти. На једној звезде, на једној планете, на мојеј, на Земји, был
једин малы принц, кого треба было утешити. Ја јесм взел го на рукы и начел
го льульати. Рекл му јесм: «Цвету, кторы льубиш, ничто не грози... Ја нарысују
твојеј овци намордник... Ја нарысују твојему цвету броньу... Ја...»

Не знал јесм, что му јешче казати. Чул јесм се страшно несручно. Не знал
јесм, како имају к ньему подходити, како му се приближити... Така загадочна
јест крајина солз.

Брзо јесм лепје познал тој цвет. На планете малого принца всегда были
целком просте цветы, с једным редом цветных листков. Оне не зајмали место
и не безпокајали никого. Оне појавјали се утром в траве, а вечером уже
уведали. Але тамтој возникнул једного дньа из семена донесеного неизвестно
одкуд, а малы принц уважно бдел над растком, кторы совсем не был подобны
другым расткам. То могло бы быти некој новы род баобаба.

Але куст скоро престал расти и начел творити цвет. Малы принц, кторы
был при том, когда развивал се огромны пуп, предчувал, же из ньего изцвете
некако чудесно привиденје. Але роза, скрыта в својеј зеленој комнатке,
готовила се до красоты медло. Она старанно избирала си барвы. Она облекала
се помало, оправјајучи своје листочкы једин после другого. Не хтела изјавити
себе совсем погнетена, како некој обычны мак. Она хтела показати се в полном
блеску својеј красоты. О, да! Она была кокетка! Јејне тајенствене приготовјенја
затом трвали дньами и дньами.

А тогда, једного утра, точно когда возходило солнце, она појавила се.

А она, ктора вложила толико труда, зевала и рекла:

«Ах, једва јесм пробудила се... Прошу, извините мене... Цела јесм јешче
неучесана...»

Але малы принц не могл удржати свој обдив:

«Како вы јесте прелепа!»

«Да, правда?», цвет одговорил сладко. «И уродила се јесм заједно с
солнцем...»

Малы принц схватил, же премного скромна она не была, але за то, како
захвачајуча!

«Мысльу, же пора јест на снеданје», додала после хвилье, «Будите тако
добры и помыслите о мне...»

И малы принц, целы смучены, пошел искати лејку и полил розу свежеју
водоју.

Она скоро начела мучити го својеју троху праздноју грдостју. Једного дньа,
на приклад, когда говорила о својих четырех трнах, рекла малому принцу:

«Могут пријдти ти тигри с својими острыми ногтьами!»

«Немаје тигров на мојеј планете», пречил малы принц. «Кроме того, тигри
не једајут траву.»

«Ја не јесм трава», одговорила роза сладко.

«Извините...»

«Ја совсем не боју се тигров, але за то ужасајут ме протегы воздуха. Не
имајете ли дльа мене параван?»

«Ужас од протегов воздуха... то јест несручно дльа растлины», помыслил
малы принц. «Тој цвет имаје много сложены характер...»

«Вечером покрывајте ме под стекленым колпаком. Јест много хладно у Вас.
Лоше сут инсталације. Тамо, одкуд прибыла јесм...»

Але прервала се. Она прибыла в виду семенка. Не могла знати ничто о иных
светах. Засрамила се, же допустила се таку наивну ложку, и закашльала два-,
трикратно, да бы малы принц почул се виноваты:

«Что с параваном?»

«Ја шел го искати, але вы к мне говорила!»

Тогда она насильно закашльала, да бы он пожалил тако или инако.

И тако малы принц, помимо доброј волье належечеј к јеговој льубве, брзо
начел сумневати се о ньеј. Он пријмал к срдцу слова без значенја и стал много
нешчестливы.

«Не треба бы было ју слушати», поверил ми једного дньа, «никогда не треба
слушати цветы. Треба просто гледати на нье и вдыхати јихны запах. Мој цвет
навухнул всу моју планету, а ја не умел јесм радовати се из того. Та хисторија

о тигрих ногтьах, ктора тако ме раздражила, једино повинна была ме
улагодити...»

И далье ми се сверил:

«Ја ничто не умел јесм разумети! Треба было ју судити по делам, а не по
словам. Она давала ми свој запах и разсветлила моје житје. Ја никогда не
повинен был од ньеј убегати! Ја повинен был угадати нежност, ктора крыла се
под јејными малыми злостностками. Цветы сут полне противречностиј! Але
ја был јесм премного млады, да бых умел ју льубити.»

Мне издаваје се, же он дльа својего беженја изкористал прелет дикых птиц.
Утром пред одходом лепо опоредчил своју планету. Старанно прочистил все
своје дејуче вулканы. Он поседал два дејуче вулканы – то было му много
удобно дльа подгрејиванја снеданја. Он такоже поседал једин угашены вулкан.
Але, како он говорил: «Чловек никогда не знаје!» Затом прочистил и угашены
вулкан. Ако сут добро прочишчене, вулканы горет тихо и равномерно, без
ерупциј. Вулканичне ерупције сут како пожары в комину.

Очевидно, мы, на нашеј земји, јесмо премного мали, да быхмо могли
прочишчати наше вулканы. Зато оне причиньајут нам толико непријетности.

Малы принц троху смутно изрвал последне расткы баобабов. Он не верил,
же когдаколи се врати. Але того последного утра все те всакоденне работы
были му необычно близко срдцу. А когда последны раз полил розу и собрал
се накрыти ју стекленым колпаком, он почул, же хоче му се плакати.

«Сбогом», рекл он розе.

Але она не одговорила.

«Сбогом», повторил.

Роза закашльала. Але не од того, же была прехладжена.

«Была јесм глупа», она му рекла наконец. «Опрости ме. Старај се быти
шчестливы.»

Он удивил се, же не было ниједного напомненја. Он стојал целы смучены, с
колпаком в руке. Не разумел ту спокојну нежност.

«Ну да, ја те льубју», рекла му роза. «То јест моја вина, же ты то не знал јеси.
То не имаје никако значенје. Але ты был јеси равно глупы како ја. Старај се
быти шчестливы... Остави уже тој колпак. Ја болье го не хочу.»

«Але ветр...»

«Не јесм уже тако прехладжена... Хладны воздух ночи сделаје ми добро.
Јесм цвет.»

«Але зверьи...»

«Буду имети сносити две или три гусенице, ако хочу спознати се с
мотылами. Издаваје се, же сут прелепи. А кто ины буде ме посечати? Ты
будеш далеко. А что се тыче великых зверьев, ја не боју се јих. Ја такоже имају
ногтье.»

И она наивно показала своје четыри трны. Потом додала:

«Не влечи толико, то јест несносно. Ты решил јеси одидти. Иди!»

Ибо она не хтела, же бы он увидел, како плаче. То был много грды цвет...

Најближе к планете малого принца были астероиды 325, 326, 327, 328, 329 и
330. Он решил затом најпрво посетити је, да бы нашел собе зајетје и понечему
се научил.

На првом астероиду жил краль. Облечены в пурпур и гроностај, он седел
на много простом, а једновременно величственом трону.

«А! Вот једин подданы», изкрикнул краль увидевши малого принца.

И малы принц запытал се:

«Како он могл ме познати, аче ме јешче никогда не видел?»

Он не знал, како свет јест опрошчены дльа кральев. Дльа ньих вси льуди сут
поддани.

«Подходи ближе, да бых те лепје видел», рекл краль, много грды, же може
над некым кральевати.

Малы принц разгледел се, ишчучи место кде може усести, але вса планета
была закрыта великолепным гроностајевым плашчем. Затом он остал стојати
и, тому же был уморьены, зевнул.

«Зеванје в присучству кральа јест против етикете», рекл му монарх.
«Забраньају ти то.»

«Не могл јесм се удржати», одговорил малы принц много смучены. «Јесм
долго путовал и совсем не спал...»

«Тогда», рекл краль, «наказывају ти зевати. Од лет не видел јесм никого
зевати. Дльа мене зеванје јест редкост. Ну! Зевај јешче раз. То јест наказ.»

«То застрашаје ме... ја не могу болье...», рекл малы принц и зачрвенел по
уши.

«Хм! Хм!», одговорил краль. «Тогда... тогда ја наказывају тобе то зевати, а
то...»

Он помрмјал нечто и издавал се разгневаны.

Ибо сучствено дльа кральа најглавнејше было то, же поважаје се јегов
авторитет. Он не сносил непослушност. Был то абсолутны монарх. Але тому
же он был добры чловек, он давал разумне наказы.

«Ако наказал бых генералу, же бы пременил се в морску птицу, а генерал
бы непослушил ме, не была бы то јегова вина. Была бы то моја вина.»

«Могу ли усести?», запытал несмело малы принц.

«Наказывају тобе усести», одговорил му краль, величствено привлекајучи
полу својего гроностајевого плашча.

Але малы принц чудил се. Планета была маленька. Над кым краль могл
владати?

«Ваше величство...», он рекл му, «простите, же вас запытају...»

«Наказывају тобе ме запытати», поспешно говорил краль.

«Ваше величство... над чим вы владајете?»

«Над всим», одрекл краль просто.

«Над всим?»

Скромным гестом краль указал на своју планету, на ине планеты и на
звезды.

«Над всим тым?», рекл малы принц.

«Над всим тым...», одговорил краль.

Ибо то не был само абсолутны монарх, то был универсальны монарх.

«И звезды вас послушајут?»

«Очевидно»,  рекл  краль.  «Оне  послушајут  сместа.  Ја  не  сношу
непослушност.»

Така моч захватила малого принца. Ако бы он ју имел сам, могл бы видети
не четыридесет четыри, але седмдесет два, или даже сто, или даже двесте
западов солнца в теченју једного дньа, не пресувајучи кресло! А думајучи о
својеј малој опушченој планете, он чул се немножко смутно и, набравши
храбрости, попросил кральа о благомилост:

«Ја хтел бых увидети запад солнца... Уделите ми таку пријетност...
Наказывајте солнцу запасти...»

«Ако бых наказал некојему генералу полетати од цвета до цвета како
мотыл, или написати трагедију, или пременити се в морску птицу, а генерал
не изполнил бы ов наказ, тогда кто был бы виноват, он или ја?»

«Вы», рекл решительно малы принц.

«Точно. Од всакого треба жедати то, что се може дати», наставил краль.
«Авторитет јест основаны пред всим на разуму. Ако накажеш својему народу
кыднути се в морье, буде револуција. Ја имају право жедати послушност, тому
же моје наказы сут разумне.»

«А мој запад солнца?», припомнел малы принц, кторы никогда не забывал
поставјено пытанје.

«Будеш имети свој запад солнца. Разпореджу го. Але сгодно с мојеју
управительскоју мудростју буду чекати, аж условја будут благопријатне.»

«Когда буде то?», осведомил се малы принц.

«Хм! Хм!», одговорил му краль, прегледајучи толсты календарь. «Хм, хм! То
буде... приблизно... приблизно... то буде днес вечером в седму часину и
четыридесет минут! И тогда увидиш, како добро послушаје се мене.»

Малы принц зевнул. Он жалил, же не достал свој запад солнца. Кроме того,
стало му немножко долгочасно.

«Болье мне ту немаје чего делати», он рекл кральу. «Ја иду в драгу!»

«Не одходи», одговорил краль, тако грды, же имел подданого. «Не одходи,
сделају те министром!»

«Министром чего?»

«Министром... правосудја!»

«Але ту немаје кого судити!»

«Не знаје се», рекл му краль. «Ја јешче не сделал јесм објезд по својем
кральевству. Јесм много стары, немаје ту места дльа кареты, а ходженје ме
умарьаје.»

«О! Але ја уже јесм увидел», рекл малы принц, кторы се наклонил, да бы
јешче кыднул поглед на другу страну планеты. «Онде такоже немаје никого...»

«Тогда ты будеш судити сам себе», одговорил краль. «То јест најтежше.
Много тежше јест судженје себе нежели судженје некого другого. Ако ты
успејеш правильно судити себе, тогда јеси истинны мудрец.»

«Сам себе», рекл малы принц, «могу судити кдеколи. Не јест потребно, же
бых жил ту.»

«Хм! Хм!», рекл краль, «Издаваје ми се, же некде на мојеј планете јест стара
крыса. Слышу ју ночју. Ты будеш могл судити ту стару крысу. Од времена на
време осудиш ју на смрт. Оногда јејно житје буде зависети од твојего
правосудја. А всекратно будеш му удельати помилованје, ибо треба ју
хранити. Имајемо само једну.»

«Ја не льубју осудити никого на смрт», одговорил малы принц, «и мысльу,
же уже пора јест одидти.»

«Не», рекл краль.

Але малы принц, кторы уже собрал се в драгу, совсем не хтел огорчати
старого монарха:

«Ако ваше величство желаје быти точно послушены, нехај да ми разумны
наказ. Могл бы, на приклад, наказати мне, же бых одправил се в драгу в
теченју једној минуты. Мне издаваје се, же условја сут благопријатне...»

Краль не одговорил и најпрво малы принц вагал се, а потом воздохнул и
одшел.

«Делају те мојим послом», поспешно изкрикнул краль.

Он имел истинно владарскы вид.

«Дорастли сут много странни», рекл к собе малы принц подчас пути.

На второј планете жил самольубец.

«Аха! Обчудователь приходи ме посетити!», изкрикнул самольубец
издалека, зауваживши малого принца.

Ибо дльа самольубцев вси льуди сут обчудователи.

«Добры день», рекл малы принц. «Вы имајете забавну шапку.»

«Тому, же бых поздравјал», одговорил самольубец. «Же бых поздравјал,
когда льуди ми рукоплескајут. На жалост никто никогда суды не преходи.»

«Ах, да?», рекл малы принц, кторы ничто не разумел.

«Плескај дланьами, једным в другы», посоветовал му самольубец.

Малы принц начел плескати дланьами. Самольубец поздравил скромно,
возимајучи шапку.

«То јест веселеје нежели визита у кральа», рекл к собе малы принц. И снова
начел рукоплескати. Самольубец поновно начел поздравјати и возимати
шапку.

Једнако после пети минут забавы једностајност тој игры начела умарьати
малого принца:

«А что треба сделати», запытал он, «же бы шапка упадла?»

Але самольубец го не услышал. Самольубци никогда не слышут ничто
кроме похвал.

«Ты истинно ли обчудујеш ме толико?», запытал малого принца.

«Что значи то, обчудовати?»

«Обчудовати, то значи узнати, же ја јесм најкрасивејши, најлепје одеты,
најбогатејши и најумнејши чловек на тутој планете.»

«Але ты јеси сам на својеј планете!»

«Удельај ми ту радост. Обчудуј ме все равно!»

«Обчудују те», рекл малы принц, легко покрчајучи раменами, «але что в
том јест тако интересно?»

И малы принц одшел.

«Дорастли льуди заисто сут много дивни», рекл к собе подчас својеј дальшеј
пути.

На следујучеј планете жил пијаница. То было много кратко посеченје, кторо
всако погрузило малого принца в глубоком смутку.

«Что ты делајеш ту?», рекл он к пијаници, кторого нашел седечего тихо
пред сбором праздных бутылек и сбором полных бутылек.

«Ја пију», одговорил пијаница мрачно.

«Чему пијеш», запытал го малы принц.

«Да бых забыл», одговорил пијаница.

«Да быс забыл что», осведомил се малы принц, кторы уже го жалил.

«Да бых забыл, же ми јест срамно», сверил се пијаница, вешајучи главу.

«Срамно чего?», разпытал го малы принц, кторы много хтел му помогти.

«Срамно, же пију!», завршил пијаница и дефинитивно погрузил се в
молчанју.

И малы принц ушел, смучены.

«Дорастли льуди заисто сут много, много странни», рекл он к собе подчас
својеј дальшеј пути.

Четврта планета належала бизнесмену. Тој чловек был тако зајеты, же при
приходу малого принца даже не подјел главу.

«Добры день», рекл му малы принц. «Ваша цигарета угасла.»

«Три и два – пет. Пет и седм – дванадсет. Дванадсет и три – петнадсет.
Добры день. Петнадсет и седм – двадесет два. Двадесет два и шест – двадесет
осм. Не имају време снова ју запалити. Двадесет шест и пет – тридесет једин.
Уф! Всего то буде петсто једин милионов шестсто двадесет два тысече седмсто
тридесет једин.»

«Петсто милионов чего?»

«А? Ты јешче јеси ту? Петсто једин милионов... уже не знају чего... Имају
толико работы! Ја јесм сериозны чловек, не забавјају се глупостьами! Два и пет
– седм...»

«Пет милионов чего», повторил малы принц, кторы никогда в житју не
уступил од поставјеного пытанја доколе не достал одговор.

Бизнесмен подјел главу. «В теченју петдесет четырех лет, что ја живу на тутој
планете, безпокојили ме само трикратно. Првы раз был двадесет два лета
тому назад, когда некој мајскы хрушч спадл Бог ве одкуд. Жужал ми тако
страшно, же сделал јесм четыри погрешкы в считанју. Вторы раз, јединнадсет
лет тому назад, имел јесм напад ревматизма. Од седечего образа житја. Не
имају време походити. Ја јесм сериозны чловек. Третьи раз... вот, то сејчас! Јесм
па говорил: петсто једин милионов...»

«Милионов чего?»

Бизнесмен сразумел, же немаје надеје, же остави се го в покоји:

«Милионов тых малых вечиј, кторе се понекогда види на небу.»

«Мухы?»

«Але не, мале блескајуче вечи.»

«Пчелы?»

«Але не. Мале злате вечи, о кторых снет ленивци. Але ја јесм сериозны
чловек. Не имају време снити.»

«А, звезды?»

«Тако јест. Звезды.»

«И что ты делајеш с тыми петсто милионами звезд?»

«Петсто једин милионов шестсто двадесет два тысече седмсто тридесет
једин. Ја јесм сериозны чловек, јесм точны.»

«А что ты делајеш с тыми звездами?»

«Что ја с ньими делају?»

«Да.»

«Ничто. Поседају је.»

«Ты поседајеш звезды?»

«Да.»

«Але ја уже увидел јесм кральа, кторы...»

«Кральи не поседајут, они „кральујут”. То јест велика разлика.»

«И чему ти служи то, же поседајеш звезды?»

«Тому, же јесм богаты.»

«И чему служи ти то, же јеси богаты?»

«Могу си куповати ине звезды, ако некто је одкрыје.»

«Тутој чловек», рекл к собе малы принц, «разсуджаје троху како мој
пијаница.»

Тым не менье поставил му дальше пытанја:

«Како можно јест поседати звезды?»

«Чије сут оне?», одговорил раздражено бизнесмен.

«Не знају. Ничије.»

«Затом сут моје, тому же ја првы јесм о том помыслил.»

«И то стачи?»

«Очевидно. Когда најдеш диамант, кторы не належи никому, он јест твој.
Когда најдеш остров, кторы не належи никому, он јест твој. Когда тобе првому
впадаје в главу какы-небуд помысл, береш на ньего патент: он јест твој. А ја
поседају звезды, тому же пред мноју никто не мыслил о том, же могл бы је
поседати.»

«То јест правда», рекл малы принц. «И что ты делајеш с ньими?»

«Ја управјају је», рекл бизнесмен. «Ја числьу је и пречисльају је. То јест
трудно. Але ја јесм сериозны чловек!»

Малы принц не был јешче задовольены.

«Ако поседал бых шалик, ја могл бых овинути јим шију и однести го с
собоју. Ако поседал бых цвет, ја могл бых го урвати и однести с собоју. Але ты
не можеш урвати звезды!»

«Не, але могу је положити в банк.»

«Что значи то?»

«То значи, же пишу коликост својих звезд на папирок. А потом кладу тој
папирок в засувку и замыкају ју на кльуч.»

«И то јест все?»

«То јест достаточно!»

«Забавно», подумал малы принц. «То јест дост поетично. Ну, але то не јест
много сериозно.»

О сериозных вечах малы принц имел совсем ине помыслы од дорастлых.

«Ја поседају цвет», рекл он јешче, «кторы поливају всакы день. Ја поседају
три вулканы, кторе прочишчају всакы тыдень. Угашены вулкан прочишчају
такоже, ибо чловек никогда не знаје. Дльа мојих вулканов и дльа мојего цвета
то јест користно, же је поседају. Але звездам од тебе немаје никакој користи...»

Бизнесмен отворил уста, але не нашел ниједин одговор, и малы принц
одшел.

«Дорастли заисто сут совсем надобычајни», рекл он к собе подчас својеј
дальшеј пути.

Пета планета была много интересна. Была најменша из всих. На ньеј
местили се само улична лампа и лампарь. Малы принц никако не могл собе
објаснити, чему улична лампа и лампарь могут служити некде на небе, на
планете кде немаје ни домов, ни жительев.

Тым не менье он рекл собе:

«Може быти тој чловек и јест абсурдны. Але он јест менье абсурдны од
кральа, самольубца, бизнесмена и пијанице. Принајменье јегова работа имаје
некакы смысл. Когда он запальаје своју уличну лампу, то јест како бы родила
се једна нова звезда, или једин цвет. А когда он гаси своју лампу, то јест како
бы успавал тој цвет или ту звезду. То јест много лепо зајетје. И истинно
користно, тому же јест лепо.»

Прибывши на планете, он поздравил лампарьа с повагоју:

«Добры день. Зачто ты јеси пред хвильеју угасил своју лампу?»

«Такы јест приказ», одговорил лампарь. «Добры день.»

«Какы јест приказ?»

«Гасити лампу. Добры вечер.»

И опет ју запалил.

«Але зачто запалил јеси ју снова?»

«Такы јест приказ», одговорил лампарь.

«Не разумеју», рекл малы принц.

«Немаје ничего разумети», рекл лампарь. «Приказ јест приказ. Добры
день.»

И угасил своју лампу.

Потом он обтрел си чело носовкоју с чрвеными клетками.

«Ја имају страшну работу. Некогда она была разумна. Утром јесм гасил, а
вечером запальал. Чрез осталу чест дньа могл јесм одпочивати, а чрез осталу
чест ночи спати...»

«А од того времена приказ пременил се?»

«Приказ не пременил се», рекл лампарь. «И точно в том јест трагедија! Од
года на год планета врти се брзеје и брзеје, а приказ не пременьаје се!»

«Ну и?», рекл малы принц.

«И ныне планета делаје полны обрат за једну минуту, а ја уже не имају ни
секунду одпочинка. Запальају и гашу једин раз за минуту!»

«То јест смешно! Дни у тебе трвајут једну минуту!»

«То совсем не јест смешно», рекл лампарь. «Минул уже месец, одкогда мы
двоје разговарьајемо с собоју.»

«Месец?»

«Да. Тридесет минут. Тридесет дньев! Добры вечер.»

И он поновно запалил своју лампу.

Малы принц погледал на ньего и все болье льубил того лампарьа, кторы
был тако верны својему приказу. Он возпомнел запады солнца, кторе искал,
само пресувајучи кресло. Хтел помогти својему пријательу:

«Знајеш ли... Ја знају способ же быс одпочивал, когда ли захочеш...»

«Саморазумно ја хочу одпочивати», рекл лампарь.

Ибо можно јест быти једновременно верны и ленивы.

Малы принц продолжил:

«Твоја планета јест тако мала, же треми кроками можеш обидти ју всу.
Треба ти једино ходити помало и будеш постојанно в солнци. Ако захочеш
одпочети, тогда будеш ходити... и день буде трвати колико ты хочеш.»

«То ми много не поможе», рекл лампарь. «Ја најболье в житју льубју спати.»

«Нешчестны јеси», рекл малы принц.

«Нешчестны јесм», потврдил лампарь. «Добры день.»

И угасил своју лампу.

«Тутого чловека», рекл к собе малы принц, далье продолжајучи своју пут,
«презирали бы вси остали: краль, самольубец, пијаница, бизнесмен. Тым не
менье он јест сред ньих једины, кторы мне не издаваје се смешны. Може быти
тому, же он зајмаје се нечим иным нежели самым собоју.»

Он воздохнул с жальем и рекл си јешче:

«Тутој чловек јест сред ньих једины, с кторым ја могл бых спријателити се.
Але јегова планета заисто јест велье маленька. Немаје места дльа двох...»

Малы принц даже не смел признати собе, же жаль му было оставити ову
благословјену планету најболье заради јејных тысеч четыриста четыридесет
западов солнца в теченју двадесет четырех часин!

Шеста планета была десет разов вечша. На ньеј жил стары господин, кторы
писал огромне книгы.

«А, позри! Изследователь», изкрикнул он, угледевши малого принца.

Малы принц уседл при столу, троху задыханы. Толико уже напутовал се!

«Одкуд ты јеси?», запытал му стары господин.

«Что јест то за толста книга?», рекл малы принц. «Что вы делајете ту?»

«Ја јесм географ», рекл стары господин.

«Что јест то, географ?»

«То јест учены, кторы знаје, кде находет се морьа, рекы, грады, горы и
пустынье.»

«То јест много интересно», рекл малы принц. «Наконец једна истинна
професија!» И разгледел се по географовој планете. Никогда јешче он не
увидел равно величствену планету.

«Велье красива јест ваша планета. Сут ли ту океаны?»

«То не могу знати», рекл географ.

«Ах!» Малы принц был разочарованы. «А горы?»

«То не могу знати», рекл географ.

«А грады, рекы и пустынье?»

«То такоже не могу знати», рекл географ.

«Але вы јесте географ!»

«Точно», рекл географ, «але ја не јесм изследователь. Не имају ту ниједного
изследовательа. Географ не зајмаје се числьенјем градов, рек, гор, морь и
океанов. Географ јест премного важна особа, же бы шел на проходкы. Он не
одходи од својего писального стола, але пријмаје в својем кабинету
изследовательев. Он разпытываје јих и записываје јихне возпомненја. И ако
возпомненја некојих сред ньих издавајут се интересне, географ каже разискати
моральност того изследовательа.»

«Зачто?»

«Тому же изследователь, кторы лже, бы причинил катастрофы в
географичных книгах. И такоже изследователь, кторы премного пије.»

«А зачто?», запытал малы принц.

«Тому же у пијаных льудиј все двоји се јим в очах. Тогда географ записал бы
две горы тамо, кде јест само једна.»

«Ја знају некого», говорил малы принц, «кто был бы лоши изследователь.»

«То јест можно. Вот, когда моральност изследовательа окаже се добра, тогда
каже се разискати јегово одкрытје.»

«Идут гледати на месте?»

«Не. То јест премного сложено. Але жедаје се од изследовательа, же бы
предложил доказы. Ако тыче се, на приклад, одкрытја некојеј великој горы,
тогда нехај он принесе велике каменье.»

Нагло географ возбудил се.

«Але ты, ты прибыл јеси издалека! Ты јеси изследователь! Ты опиши ми
своју планету!»

И географ, отворивши книгу записов, наострил своју оловку. Ибо разказы
изследовательев најпрво записываје се оловкоју. Потом чекаје се аж
изследователь предложи доказы, а допрва тогда преписываје се јегове разказы
чрнилом.

«Ну и что?», запытал географ.

«О, у мене не јест много интересно», рекл малы принц. «Все јест мало. Ја
имају три вулканы. Два дејуче вулканы и једин угашены. Але чловек никогда
не знаје.»

«Чловек никогда не знаје», потврдил географ.

«Ја такоже имају цвет.»

«Мы не записывајемо цветы», рекл географ.

«Зачто? То јест најкрасивејше на свету!»

«Мы не записывајемо је», рекл географ, «ибо цветы сут ефемерне.»

«Что значи то: „ефемерне”?»

«Книгы о географији», рекл географ, «сут најценнејше книгы из всих книг.
Оне никогда не застаревајут. Бываје то много редко, же гора премени место.
Бываје то много редко, же океан усохне и стане без воды. Мы пишемо о вечных
вечах.»

«Але угашене вулканы могут пробудити се», прервал го малы принц. «Что
значи то: „ефемерне”?»

«Сут ли вулканы угашене или дејуче, нам то јест без значенја», рекл географ.
«Что дльа нас јест важно, то јест сама гора. Она не премени се.»

«Але что значи то: „ефемерне”?», повторил малы принц, кторы никогда в
својем житју не уступил од поставјеного пытанја доколе не достал одговор.

«То значи: „огрожене скорошньем изчезненјем”.»

«Мој цвет јест огрожены скорошньем изчезненјем?»

«Саморазумно.»

«Моја роза јест ефемерна», говорил к собе малы принц, «и она имаје само
четыри трны, да бы могла се обраньати против свету! А ја јесм оставил ју на
мојеј планете совсем саму!»

То был првы момент, когда јего взел жаль. Але потом вратила му се
смелост:

«Что вы советујете ми посетити?», запытал.

«Планету Земју», одговорил географ. «Она имаје добру славу...»

И малы принц пустил се в пут, мыслечи о својем цвету.

Затом седма планета была Земја.

Земја не јест было-кака планета! Можно јест на ньеј числити сто јединнадсет
кральев (в том числу саморазумно такоже негрскых), седм тысечев географов,
деветсто тысечев бизнесменов, седм-и-половину милионов пијаниц, триста
јединнадсет милионов самольубцев – кратко говоречи, приблизно два
милиарды дорастлых.

Же бысте могли представити собе, како велика јест Земја, ја повем вам, же
пред одкрытјем електричности треба было на всих шести континентах
поддрживати истинну армију четыриста шестдесет два тысече петсто
јединнадсети лампарьев дльа уличного осветльенја.

Ако се гледало издалека, то было великолепно видовишче. Движенја тој
армије были подреджене точному ритму, совсем како в оперном балету. Први
были лампарьи Новој Зеландије и Австралије. Запаливши своје лампы, они
шли спати. Тогда к танцу приступали лампарьи Китаја и Сиберије, ктори,
изполнивши своју партију, такоже изчезали за кулисами. Потом наступал ред
лампарьев Росије и Индије. А потом ред лампарьев Африкы и Европы. А
потом лампарьев Јужној Америкы. А потом лампарьев Северној Америкы. И
никогда они не грешили в поредку изхода на сцену. То было великолепно.

Само лампарь, кторы обслуговал једину уличну лампу на Северном
Полусу, и јегов колега обслугујучи једину уличну лампу на Јужном Полусу,
водили бездельно и безтревожно житје: они работали само два разы в год.

Когда хоче се быти остроумны, бываје, же чловек немножко лже. Ја не был
јесм целком честны, когда разказывал јесм о лампарьах. Боју се, же они, ктори
не знајут нашу планету, могли бы имети криво представјенје о ньеј. Льуди
зајмајут много мало места на Земји. Ако те два милиарды жительев, ктори
насельајут Земју, стојали возпремјени и немножко стискнени, како на
митингу, легко бы местили се на једној плошчи двадесети миль должины и
двадесети миль ширины. Все чловечство можно бы было разместити на
најменшем островку в Тихом Океану.

Дорастли, разумеје се, не будут вам верити. Они воображајут собе, же
зајмајут вельми много места. Јим издаваје се, же сут важни како баобабы.
Затом вы посоветујте јим, же бы все изчислили сами. Они обожајут числа,
затом јим то буде подобати се. Але не тратите време на тако нудно заданје. То
јест безсмысльно. Вы и без того доверьате мне.

Малы принц, прибывши на Земји, был много удивјены, же не види никого.
Он уже бојал се, же вслед погрешкы был на некојеј другој планете, когда в
песку подвигло се колце колора лунного светла.

«Добры вечер», рекл малы принц на всакы случај.

«Добры вечер», рекла змија.

«На коју планету јесм попадл?», запытал малы принц.

«На Земју, в Африку», одговорила змија.

«Аха!... Затом немаје никого на Земји?»

«Ту јест пустыньа. В пустыньах немаје никого. Земја јест велика», рекла
змија.

Малы принц седл на камень и вознесл очи к небу:

«Пытају се», рекл он, «светет ли звезды зато, да бы всакы могл најдти своју.
Погледај на моју планету. Она јест премо над нами... Але колико до ньеј
далеко!»

«Лепа јест», рекла змија. «Чему ты јеси дошел ту?»

«Имел јесм тежкости с једным цветом», рекл малы принц.

«Ах!», рекла змија.

И обоје умолкли.

«Кде сут льуди?», снова заговорил малы принц. «Троху самотно јест в
пустыньи...»

«Сред льудиј такоже јест самотно», рекла змија.

Малы принц гледал на ньу долго:

«Ты јеси странны зверь», рекл му наконец, «тенкы како прст...»

«Але болье могучи од прста кральа», рекла змија.

Малы принц усмехнул се:

«Ты совсем не јеси тако могучи... Даже не имајеш ножкы... даже не можеш
путовати...»

«Ја могу те унести далье нежели кораб», рекла змија.

Она окрутила се малому принцу около скочној косточкы, како злата
наручка:

«Всакого, кого доткну, врачу земји, из кторој изшел», додала она јешче,
«Але ты јеси чисты и јеси прибыл од звезды...»

Малы принц ничто не одговорил.

«Жаль ми јест тебе, тако слабого на овој Земји из гранита. Ја могу ти
помогти једного дньа, когда будеш премного жалити за своју планету. Ја
могу...»

«О! Ја те сразумел јесм много добро», рекл малы принц, «але чему ты все
време говориш загадками?»

«Ја разрешају все загадкы», рекла змија.

И обоје умолкли.

Малы принц прешел пустыньу и не стретл никого, само једин цвет. Једин
цвет с треми листочками, совсем непоказны цвет...

«Добры день», рекл малы принц.

«Добры день», рекл цвет.

«Кде сут льуди?», запытал малы принц учтиво.

Цвет видел једного дньа, како преходи караван:

«Льуди? Јест јих, мысльу, шест или седм. Видел јесм јих лета тому назад. Але
никогда не знаје се, кде можно јест јих најдти. Ветр јих носи. Они не имајут
коренье, то много утежаје јим житје.»

«Сбогом», рекл малы принц.

«Сбогом», рекл цвет.

Малы принц влезл на высоку гору. Једине горы, кторе когдаколи знал, были
те три вулканы, кторе сегали му до колена. А угашены вулкан служил му
табуретом. «Од такој высокој горы», рекл собе, «ја буду могл једным возгледом
увидети всу планету и всих льудиј...»

Але он не увидел ничто кроме врхов скал, острых како иглы.

«Добры день», рекл на всакы случај.

«Добры день... добры день... добры день...», одговорило ехо.

«Кто јесте вы?», запытал малы принц.

«Кто јесте вы... кто јесте вы... кто јесте вы...», одговорило ехо.

«Будите моји пријательи, ја јесм сам», рекл он.

«Ја јесм сам... ја јесм сам... ја јесм сам...», одговорило ехо.

«Кака странна планета!», помыслил собе. «Она јест вса суха, вса игласта и
вса слана. И льуди не имајут воображенје. Они повтарьајут, что се к ньим
каже... В дому имел јесм једну розу: она всегда заговарьала прва...»

Але дејало се, же малы принц, долго шедши по песку, скалах и снегу,
наконец нашел драгу. А все драгы ведут к льудьам.

«Добры день», рекл.

То был сад полны цветучих роз.

«Добры день», рекли розы.

Малы принц погледел на нье. Оне были подобне јеговому цвету.

«Кто јесте вы?», он запытал јим, много удивјены.

«Мы јесмо розы», рекли розы.

«Ах!», рекл малы принц...

И он почул се много нешчестливы. Јегова роза сказала му, же она јест сама
једина својего рода в целом всесвету. А вот јих было петсто, все равнаке, в
једном саду!

«Она бы много разгневала се», рекл он к собе, «ако бы увидела то... она бы
закашльала ужасно и водила се како бы умирала, да бы не изгледала смешно.

А ја должен был бых дбати о ньеј, како бы она была много больна, ибо иначе
она заисто позволила бы собе умрети, да бы и мене унижила...»

А потом он си јешче рекл: «Мыслил јесм, же јесм богаты поседајучи једины,
неповторимы цвет на свету, а то оказало се, же имел јесм само преобычну
розу. Обычну розу и три вулканы, кторе ми сегајут до колена, а из кторых
правдоподобно једин уже угасл на всегда... То не чини ме премного великым
принцем...»

И он легл на траву и заплакал.

Тогда појавила се лисица.

«Добры день», рекла лисица.

«Добры день», одговорил учтиво малы принц, кторы се разгледал, але
ничто не видел.

«Ја јесм ту», рекл глас, «под јабланьу.»

«Кто јеси ты?», рекл малы принц. «Јеси много лепы...»

«Ја јесм лисица», рек*ла лисица.

«Ходи играти с мноју», предложил му малы принц. «Јесм тако смутны...»

«Ја не могу играти с тобоју», рекла лисица. «Не јесм одомашньены.»

«Ах, извини», рекл малы принц.

Але, кратко подумавши, он добавил:

«Что значи то, „одомашнити”?»

«Ты не јеси сдешньи», рекла лисица, «что ты ишчеш?»

«Ја ишчу льуди», рекл малы принц. «Что значи то, „одомашнити”?»

«Льуди», рекла лисица, «имајут карабины и ходет на лов. То јест много
непријетно! Они такоже разводет куры. То јест једина јихна предност. Ты
ишчеш куры?»

«Не»,  рекл  малы  принц.  «Ја  ишчу  пријательев.  Что  значи  то,
„одомашнити”?»

«То јест нечто уже давно забыто», рекла лисица. «То значи: створити
свези...»

«Створити свези?»

«Очевидно», рекла лисица. «Ныне ты јеси дльа мене само некој малы
хлапчик, совсем такы, како сто тысечев другых малых хлапчиков. И ты не јеси
ми потребны. А ја не јесм потребны тобе. Дльа тебе ја јесм само лисица, совсем
така, како сто тысечев другых лисиц. Але ако ты ме одомашниш, мы будемо
собе потребни једин другому. Ты будеш дльа мене једины на свету. А ја буду
дльа тебе једины на свету...»

«Ја начинају разумети», рекл малы принц. «Јест једна роза... издаваје ми се,
же она одомашнила ме...»

«То јест можно», рекла лисица. «На Земји види се всекаке вечи...»

«О, але то не јест на Земји», рекл малы принц.

Лисица издавала се много льубопытна:

«На другој планете?»

«Да.»

«Сут ли на оној планете ловци?»

«Не.»

«Како то интересно! А сут ли куры?»

«Не.»

«Ничто не јест досконало», воздохнула лисица.

Але потом она вратила се к својеј мысли:

«Моје житје јест једностајно. Ја ловју куры, льуди ловет мене. Все куры сут
једнакове и вси льуди сут једнакови. Затом јест ми троху долгочасно. Але ако
ли ты одомашниш ме, то буде како бы солнце разсветлило моје житје. Ја буду
познавати звук крока, кторы буде различны од всих осталых. Услышавши
льудске крокы ја всегда убегају и укрывају се под земјеју. Але твој крок буде
звучити ми како музика и позывати ме, же бых изшел из својеј норы. А потом
позри! Видиш ли онде те житне польа? Ја не једају хлеб. Дльа мене жито јест
безкористно. Житне польа не вабет ме. И то јест смутно! Але ты имајеш злате
власы. И како чудно буде, когда ме одомашниш! Жито, кторо јест злато, буде
ми припоминати тебе. И ја буду льубити шум ветра в житу...»

Лисица замолкла и долго погледала на малого принца.

«Прошу... одомашни ме!», рекла.

«С радостју», одговорил малы принц, «але не имају много времена. Мне
треба најдти пријательев и познати много вечиј.»

«Можно јест познати само те вечи, кторе се одомашни», рекла лисица.
«Льуди не имајут уже време, да бы познали чтоколи. Они купујут готове
предметы од трговцев. Але немаје трговцев, ктори продавајут пријательев, и
затом льуди болье не имајут пријательев. Ако ты хочеш пријательа,
одомашни ме!»

«А что треба сделати?», запытал малы принц.

«Треба быти много трпливы», одговорила лисица. «Најпрво седеш троху
далье од мене, вот тако, на траву. Ја буду на тебе гледати крајечком ока, а ты

не будеш говорити ничто. Говор јест жрло недоразумень. Але всакы день
будеш седати немножко ближе...»

На другы день малы принц пришел снова.

«Лепје бы было, ако быс приходил в то само време», рекла лисица. «Ако
будеш приходити, на приклад, в четврту часину пополдньа, тогда од третьеј
часины начинају одчувати шчестје. Колико вече времена мине, толико болье
буду шчестливејши. В четврту часину уже буду целы возбуджены и
занепокојены. И тако буду одкрыти цену шчестја! Але ако ты будеш
приходити когда попаде, ја никогда не буду знал, на ктору часину имају
готовити срдце... Потребне сут обреды.»

«Что јест то, обред?», запытал малы принц.

«То такоже јест нечто давно забыто», рекла лисица. «То јест то, что
различаје једин день од всих другых дньев, једну часину од всих другых часин.
Јест на приклад такы обред у мојих ловцев. В четврток они танцујут с
сельскыми девчетами. Затом четврток јест дльа мене чудны день! Ја могу идти

на проходку аж до виноградника. Ако ли ловци бы танцевали когдаколи, все
дни были бы једнакове, а ја никогда не имел бых одпуст.»

Тако малы принц одомашнил лисицу. И когда приближила се час
разстанја...

«Ах!», рекла лисица, «ја буду плакати...»

«То јест твоја вина», рекл малы принц. «Ја ти никогда не желал јесм зло, але
ты хтел јеси, же бых те одомашнил...»

«То правда», рекла лисица.

«Але ты будеш плакати!», рекл малы принц.

«То правда», рекла лисица.

«Значи, ты не јеси тым добыл ничто!»

«Јесм добыл», рекла лисица, «заради златој барвы жита.»

А потом он добавил:

«Иди јешче раз погледети на розы. Сегда будеш разумети, же твоја јест
једина на свету. Когда вратиш се к мне простити се, ја подарьу ти једну тајну.»

Малы принц пошел, же бы јешче раз погледел на розы.

«Вы совсем не јесте подобне мојеј розе, вы не јесте јешче ничто», рекл јим.
«Никто не одомашнил вас и вы не јесте одомашнили никого. Вы јесте таке,
кака была моја лисица. Она была само обычна лисица, подобна сту тысечев
другых лисиц. Але ја из ньеј сделал јесм својего пријательа, а ныне она јест
једина на свету.»

И розам было много срамно.

«Вы јесте красиве, але јесте праздне», продолжил он. «Не можно јест
умрети дльа вас. Очевидно, обычны проходник бы помыслил, же моја роза
јест подобна вам. Але она једна јест дльа мене важнејша од вас всих. Тому же
ја ју подливал јесм. Тому же ја ју накрывал јесм стекленым колпаком. Тому же
ја ју засланьал јесм параваном. Тому же ја дльа ньеј поубивал јесм гусенице
(кроме двох, да бы были мотыли). Тому же ја ју слушал јесм, когда она жалила

се, или когда она хвалила се, или даже когда она молчала. Тому же она јест
моја роза.»

И он вратил се к лисици.

«Сбогом...», рекл он.

«Сбогом», рекла лисица. «Вот моја тајна. Она јест много проста: добро види
се једино срдцем. Најглавнејше јест невидимо очам.»

«Најглавнејше јест невидимо очам», повторил малы принц, да бы
запаметал.

«Заради времена, кторо пожртвовал јеси својеј розе, она јест ти тако
драгоценна.»

«Заради времена, кторо пожртвовал јесм својеј розе...», рекл принц, да бы
запаметал.

«Льуди забыли ту истину», рекла лисица. «Але ты ју не забывај. Ты береш
на себе одговорност за тых, кого јеси одомашнил. Ты јеси одговорны за своју
розу...»

«Ја јесм одговорны за своју розу», повторил малы принц, да бы запаметал.

«Добры день», рекл малы принц.

«Добры день», рекл железничны стрелочник.

«Что ты ту делајеш?», спытал малы принц.

«Ја сортују пасажеров по групах тысеча ексемпларов», рекл стрелочник.
«Одправјају влакы, ктори јих односет, раз на лево, раз на право.»

И једин јасно освечены влак-експрес, гремечи како гром, затресл
стрелочникову будку.

«Много они спешет», рекл малы принц. «Что они ишчут?»

«Даже сам машиниста то не знаје», рекл стрелочник.

И в обратну страну прогремел другы освечены влак-експрес.

«Они уже врачајут се?», запытал малы принц...

«То не сут ти сами», рекл стрелочник. «Они разменьајут се.»

«Они не были задовольени тамо, кде были?»

«Чловек никогда не јест задовольены тамо, кде јест», рекл стрелочник.

И загремел гром третьего освеченого влака-експреса.

«Они стигајут тых првых путников?», запытал малы принц.

«Они ничто не стигајут», рекл стрелочник. «Они спет тамо в вагонах, или
седет и зевајут. Само дети притискајут нос в окна.»

«Само дети знајут, что ишчут», рекл малы принц. «Оне тратет своје време
за куклу сошиту из онуч, и она јим ставаје много важна, а когда јим се ју
одимаје, оне плачут...»

«Шчестливци», рекл стрелочник.

«Добры день», рекл малы принц.

«Добры день», рекл трговец, кторы продавал удоскональене пилулькы
гасече жеджу. Проголтајеш једну таку пилульке, а потом целы тыдень не хоче
се уже пити.

«Зачто то продавајеш?», спытал малы принц.

«То јест велика економија времена», рекл трговец. «Специалисти
изчислили, же можно пошчедати петдесет три минуты в тыдньу.»

«А что делаје се с тыми петдесет треми минутами?»

«Чтоколи се хоче...»

«Когда бых ја имел утратити петдесет три минуты свободного времена»,
рекл си малы принц, «тогда бых совсем помало шел к извору свежеј воды.»

Был то уже осмы день од мојеј аварије в пустыньи, а слушајучи хисторију о
трговцу изпил јесм последны голток својего запаса воды.

«Ах», рекл јесм малому принцу, «твоје возпомненја сут много красиве, але
ја јешче не јесм поправил свој самолет, не имају уже что пити, и был бых
шчестливы – ја такоже – ако могл бых идти совсем помало к извору свежеј
воды!»

«Мој пријатель лисица...», рекл ми он.

«Мој драгы хлапче, не јест уже реч о лисици!»

«Зачто?»

«Зато, же будемо умирати од жедже...»

Он не следил моје разумованје и одговорил:

«Добро јест, ако чловек имаје пријательа, даже когда јест близко смрти. Ја
јесм много рад, же јесм имел лисицу за пријательа...»

«Он не имаје сведомост о опасности», рекл јесм к собе. «Он никогда не
изкусил ни глад ни жеджу. Стачи му немножко солнца...»

Але он погледал на мене и одговорил на моју мысль:

«Мне такоже хоче се пити... Давај, ишчимо кладец...»

Уморьено махнул јесм руками: абсурдно јест искати кладец на слепо в
безмерној пустыньи. Тым не менье јесмо удали се в драгу.

Тако шли јесмо целе часины, молчечи, ноч настала и звезды се разсветлили.
Видел јесм је како в сну, ибо имел јесм легку горечку од жедже. Слова малого
принца танцевали в мојеј памети:

«Значи, ты такоже имајеш таку жеджу?», спытал јесм.

Але он не одговорил на моје пытанје. Просто ми рекл:

«Вода може быти добра и дльа срдца...»

Ја не јесм разумел јегов одговор, але молчал... Ја знал јесм много добро, же
не треба го разпытывати.

Он был уморьены. Уседл. Ја уседл јесм поред ньего. И после краткој хвилье
молчанја он рекл:

«Звезды сут красиве, ради цвета, кторы се не види...»

Одговорил јесм: «Саморазумно». И ничто не говоречи гледал јесм на волны
из песка, освечене луноју.

«Пустыньа јест красива», добавил он...

А то была правда. Ја всегда льубил јесм пустыньу. Чловек седе на песочну
дуну. Ничто не види. Ничто не слыши. А једнакоже в тишине свети се нечто...

«Знајеш ли, чему пустыньа јест красива?», рекл малы принц. «Тому, же
некде она скрываје кладец...»

Изненада удивило ме разуменје, зачто песок лучи се тако тајенствено. Когда
ја был јесм малы хлапец, жил јесм в старом дому. Једна легенда разказывала,
же тамо был закопаны скарб. Очевидно никто го никогда не нашел, а може
никто даже го не искал. Але он очаровывал целы тој дом. Мој дом глубоко в
собе скрывал тајну...

«Да», рекл јесм к малому принцу. «все равно иде ли о дому, или о звездах,
или о пустыньи: то, что надаваје јим красоты, јест невидимо!»

«Јесм рад», рекл он, «же ты јеси сугласны с мојеју лисицеју.»

Зато же малы принц успавал, ја взел јесм го на рукы и удал се в дальшу
драгу. Был јесм глубоко возволнованы. Издавало ми се, же ношу крехкы скарб.
Издавало ми се даже, же немаје на Земји ничего крехшего. При лунном светлу
гледал јесм на јегово бледо чело, на јегове затворьене очи, на космы јеговых
власов, хвејуче се в ветру, и рекл си јесм: то, что ја виджу, јест само скорлупа.
Најглавнејше јест невидимо...

Когда на јеговых полуотворьеных устах рысовал се легкы усмех, рекл јесм
собе јешче: «Что возволнује ме тако глубоко в том спечем малом принцу, то
јест јегова верност једному цвету, то јест образ розы, кторы жари се в ньим

како пламень лампы, даже когда он спи...» И појел јесм, же он јест јешче
крехши. Лампу треба добро хранити, ибо малы порыв ветра може ју
погасити...

И, тако идучи, при зорьи јесм нашел кладец.

«Льуди», рекл малы принц, «пхајут се в влакы-експрес, але сами уже не
знајут, что ишчут. Они сут безпокојни и вртет се в кругах...»

И добавил:

«Без смысла...»

Кладец, кторы јесмо достигнули, не был подобны другым сахарскым
кладцам. Сахарске кладце были просте јамы изкопане в песку. Тутој изгледал
како сельскы кладец. Але не было ту ниједного села и помыслил јесм, же сньу.

«То јест странно», рекл јесм к малому принцу. «Все јест готово: коловрат,
ведро и повраз...»

Он смејал се, доткнул повраз и начел размотати коловрат. И коловрат
заскрипал како стары ветроуказатель, кторы долго не почул ветр.

«Слышиш?» рекл малы принц. «Јесмо пробудили кладец и он певаје...»

Не хтел јесм, же бы он уморил се:

«Нехај ја то сделају», рекл јесм, «тобе јест то премного тежко.»

Помало јесм изтегнул ведро до каменного краја кладца. Поставил јесм го
равно. В мојих ушах далье звучило певанје коловрата и в волнечеј јешче воде
видел јесм држече солнце.

«Жеджны јесм за ту воду», рекл малы принц. «Дај ми напити се...»

И ја сразумел јесм, что он искал!

Ја поднесл јесм ведро до јеговых уст. Он пил с затворьеными очами. Было
то добро како светочны день. Та вода уродила се из похода под звездами, из
певанја коловрата, из усилја мојих рук. Была она добра срдцу, како подарок.
Когда јесм был малы хлапец, светло коледној јелкы, музика полночној мше,
лагодност усмехов надавали целы блеск светочному подарку, кторы јесм
достал.

«Льуди у вас», рекл малы принц, «култивујут пет тысечев роз в једном саду...
а не находет в ньим то, что ишчут...»

«Не находет», одговорил јесм...

«Једнакоже то, что они ишчут, можно бы было најдти в једној јединој розе
или в голтку воды...»

«Саморазумно», рекл јесм.

И малы принц додал:

«Але очи сут слепе. Искати треба срдцем.»

Напил јесм се. Легко ми се дыхало. Песок при зорьи имаје колор меда.
Вслед того колора меда такоже был јесм шчестливы. Чему затом имел јесм
тако чутје жальа...

«Ты повинен јеси додржати обечанје», рекл тихо малы принц, кторы снова
уседл поред мене.

«Како обечанје?»

«Знајеш... намордник дльа мојеј овце... Ја јесм одговорны за тој цвет!»

Изтегнул јесм из кешени своје скице. Малы принц погледел на нье и рекл,
смејучи се:

«Твоје баобабы, оне троху припоминајут капусту.»

«Ох!»

А ја был јесм тако грды из тых баобабов!

«А твоја лисица... јејне уши... оне троху изгледајут како рогы... и сут
премного долге!»

И снова се засмејал.

«Ты јеси несправедливы, мој малы чловечку, ја не умел јесм рысовати ничто
кроме затворьеных и отворьеных змиј боа.»

«Ох, буде добро», рекл он, «дети сразумејут.»

Затом нарысовал јесм намордник оловкоју. Когда му го подавал јесм, моје
срдце се раздирало.

«Ты имајеш некоје планы, кторе ја не знају...»

Але он ми не одговорил и рекл:

«Знајеш ли, заутра минује год одкуд ја попадл јесм на Земју...»

После хвилье молчанја, он јешче додал:

«Јесм попадл совсем близко одсуд.»

И почрвенел.

И снова, не разумејучи зачто, почул јесм чудну тугу. Једнакоже једно
пытанје впадло ми в главу:

«Значи, тогда ты не случајно јеси ту походил тако, совсем самотны, того
пополдньа когда мы јесмо спознали се осм дньев тому назад, тысеч миль од
всих насельеных крајин! Ты јеси врачал се к месту, кде јеси спадл?»

Малы принц почрвенел јешче болье. Колебајучи се, ја добавил јесм:

«Може заради годишнице?»

Малы принц почрвенел снова. Он никогда не одговарьал на пытанја, але
ако чловек почрвеньаје, то значи „да“, правда ли?

«Ах!», рекл јесм му, «ја боју се...»

Але он ми одговорил:

«Сегда пора ти работати. Ты повинен јеси вратити се к својеј машине. Ја
буду чекати тебе ту. Врати се заутра вечером...»

Але не јесм се успокојил. Возпомнел јесм лисицу. Ако дајеш одомашнити
се, ризикујеш, же потом будеш троху плакати...

Недалеко од кладца были развалины старој каменној стены. Когда на другы
вечер врачал се јесм од работы, издалека увидел јесм, же малы принц седи на
крају стены с спушчеными ногами. И услышал јесм, како говори:

«Затом ты не паметајеш?», рекл. «То не было точно ту!»

Несумненно некој ины глас му одговорил, тому же он одрекл:

«Да, да! То јест тојже день, але то не јест то место...»

Ја шел јесм далье к стене. Постојанно ни видел ни слышал јесм никого. Але
малы принц снова одговорил тому некому:

«Очевидно. Ты увидиш, кде начинајут се моје следы в песку. Треба једино,
же быс чекал ме тамо. Ја буду днес в ночи...»

Был јесм уже двадесет метров од стены, але јешче не видел јесм никого.

После хвилье молчанја малы принц снова рекл:

«Имајеш ли добры јад? Јеси ли уверьены, же не буду долго трпети?»

Ја станул јесм, моје срдце раздирало се, але јешче ничто не разумел јесм.

«А сејчас иди...», рекл, «ја хочу слезти!»

Тогда јесм опустил очи к подножју стены и подскочил! Тамо, обрачена к
малому принцу, была једна из тых жолтых змиј, кторе убивајут чловека за
тридесет секунд. Подбегл јесм, гребучи в кешени по револвер, але на шум
мојих кроков змија тихо заползла по песку, како умирајучи водоток, и без
великого спеха, с легко метальным звуком, послизнула се меджу каменье.

Добегл јесм до стены точно в часу, же бых схватил својего малого принца в
рукы, бледого како снег.

«Что то имаје значити? Ты сегда уже разговарьајеш с змијами?!»

Развезал му јесм златы шалик, кторы всегда носил. Навлажил јесм му
слепоочнице и дал му пити. И сејчас уже не смел јесм го о ничем пытати. Он
погледал на мене много тежко и обвил моју шију руками. Чул јесм, же срдце
му бије како пострельеној, умирајучеј птици.

Он рекл:

«Јесм рад, же нашел јеси, какы был проблем с твојеју машиноју. Сегда
можеш вратити се до дома...»

«Одкуд знајеш то?»

Точно пришел был јесм сказати му, же вопреки всим очекыванјам моја
работа се успела!

Он ничто не одговорил на моје пытанје, але додал:

«И ја днес врачају се до дома...»

А потом, смутно:

«То јест много далье... и много теже...»

Јасно чул јесм, же деје се нечто необычно. Стискал јесм го в наручју како
мало дете, а једнакоже ми издавало се, же он прослизгаје се из мојих рук,
просто в пропаст, а ја ничто не могу учинити, да бых го задржал...

Јегов поглед был сериозны, изгубјены некде в дальу.

«Имају твоју овцу. И имају крабку дльа овце. И имају намордник...»

И усмехнул се смутно.

Долго јесм чекал. Чул јесм, же он помало врачаје се к собе:

«Мој малы, ты бојиш се...»

Он бојал се, очевидно! Але тихо засмејал се:

«Днес вечером буду бојати се јешче много болье...»

Поновно замразило ме предчутје нечего непоправимого. И знал јесм, же не
могу снести мысль, же бых никогда уже не услышал тој смех. Дльа мене он
был како водоскок в пустыньи.

«Мој малы, ја хочу јешче слушати како смејеш се...»

Але он рекл:

«Днес ночју буде једин год... Моја звезда буде находити се точно над местом,
камо јесм попадл једин год тому назад...»

«Мој малы, то јест једино злы сон, правда ли? Та хисторија о змији и
сустречи и звезде...»

Але он не одговорил на моје пытанје. Рекл:

«То, что јест важно, то не види се очами...»

«Саморазумно...»

«То јест како с цветом. Ако льубиш цвет, кторы находи се на некојеј звезде,
како сладко јест ночју гледати на небо. Все звезды сут полне цветов.»

«Саморазумно...»

«То јест како с водоју. Та, ктору ты јеси дал ми напити се, была како музика.
Помниш... Была тако добра.»

«Саморазумно...»

«Ночју будеш гледати на звезды. У мене все јест премного мало, да бых могл
ти показати, кде находи се моја. Тако јест лепје. Дльа тебе моја звезда буде
једна из звезд. Затом будеш льубити гледати на все звезды... Все оне будут твоје
пријателькы. И ја хочу јешче подарити ти нечто...»

Он снова засмејал се.

«Ах! Мој малы, мој малы, како ја льубју, когда ты смејеш се!»

«И точно то буде мој подарок... То буде како с водоју...»

«Что тым хочеш сказати?»

«Звезды сут различне дльа разных льудиј. Дльа једных, ктори путујут,
звезды сут проводники. Дльа другых, оне сут само мале светилка. Дльа иных,
ктори сут учени, оне сут проблемы. Дльа мојего бизнесмена оне были злато.
Але все те звезды молчет. Ты, ты будеш имети звезды, каке никто не имаје...»

«Что тым хочеш сказати?»

«Когда будеш ночју гледати на небо, ја буду жити на једној из ньих, ја буду
смејати се на једној из ньих. Затом дльа тебе то буде, како бы все звезды
смејали се. Ты, и само ты, будеш имети звезды, кторе умејут смејати се!»

И он снова засмејал се.

«И когда утешиш се (наконец чловек всегда утешаје се), будеш рад, же јеси
ме знал. Ты всегда будеш мој пријатель. Будеш имети охоту смејати се заједно
с мноју. И будеш понекогда отворити окно, тако дльа пријетности... И твоји
пријательи будут дивити се, ако смејеш се гледајучи на небо. Тогда ты јим
скажеш: „Да, ја всегда смеју се, когда виджу звезды!” А они помыслет, же ты
обезумел јеси. То буде злостны трик, кторы ја играл јесм с тобоју...»

И снова засмејал се.

«То буде како бых, вместо звезд, јесм ти дал множство маленькых звоночков,
кторе умејут смејати се...»

И снова засмејал се. Потом стал сериозны:

«Днес ночју... знајеш... не пријди.»

«Ја не оставју тебе.»

«Буду изгледати како бых имел боль... буду троху изгледати, како бых
умирал. Тако то бываје. Не пријди позирати то, то немаје смысла...»

«Ја не оставју тебе.»

Але он непокојил се.

«Ја ти говорьу... такоже заради змије. Не треба, же бы она те укуснула...
Змије сут зле. Могут укуснути некого дльа самој пријетности...»

«Ја не оставју тебе.»

Але нечто го успокојило:

«То јест правда, же јим не стачи јад, да бы укуснули другы раз...»

Тој ночи не увидел јесм, когда он удал се в драгу. Он изникнул безшумно.
Когда наконец успел јесм го догнати, он ходил решительным, брзым кроком.
Рекл ми само:

«Ах! Јеси ту...»

И взел ме за руку. Але он јешче тревожил се:

«Грешиш. Буде ти тежко. Буду изгледати како мртвы и то не буде правда...»

Ја молчал јесм.

«Разумејеш. То јест премного далеко. Ја не могу взети с собоју то тело. Оно
јест премного тежко.»

Ја молчал јесм.

«Але оно буде како стара опушчена лушчина. В старых лушчинах немаје
ничего смутного...»

Ја молчал.

Он се троху обезхрабрил. Једнакоже сделал јешче једно усилје:

«Знајеш ли, буде лепо. Ја такоже буду гледати на звезды. Все звезды будут
кладце с зарджавелым коловратом. Все звезды будут давати ми пити...»

Ја молчал.

«То буде тако забавно! Ты будеш имети петсто милионов маленькых
звоночков, а ја буду имети петсто милионов изворов...»

И он такоже замолкл, ибо плакал...

«То јест ту. Дај ми сделати једин крок самому.»

И он уседл, тому же бојал се. Потом јешче рекл:

«Знајеш ли... моја роза... јесм за ньу одговорны! А она јест тако слаба! И она
јест тако наивна. Она имаје толико четыри жалостне трны, кторе имајут ју
зашчитити против целому свету...»

Ја такоже седл јесм, ибо не могл уже стојати. Он рекл:

«Вот... То јест все...»

Повагал се јешче троху и потом встал. И сделал само једин крок. Ја не могл
јесм двигати се.

Заблескнула једна жолта молньа при јеговој ноге. Хвильу он стојал
недвижно. Не изкрикнул. И помало упадл, како падаје древо. Без звука, ибо
все звукы глушил песок.

А ныне очевидно минуло уже шест лет... Ја јешче никогда не разказал јесм
ову хисторију. Когда се врнул јесм, моји товариши много радовали се, же
видет ме живого. Ја был јесм смутны, але рекл јим: «То јест од уморьенја...»

Сегда троху јесм се утешил. Значи... не совсем. Але ја знају добро, же он
врнул се на своју планету, зато же при зорьи не нашел јесм јегово тело. То не
было тако тежко тело... А ночју ја льубју слушати звезды. Оне сут како петсто
милионов малых звоночков...

Але деје се нечто надобычајно. Когда ја рысовал јесм малому принцу
намордник, забыл јесм додати кожены ремень! Он никогда не буде могл го
надети на овци. Затом пытају себе: «Что деје се на јеговој планете? Може быти,
же овца уже сјела розу...»

Понекогда ја говорьу собе: «Исто не! Малы принц накрываје ју всакој ночи
стекленым колпаком и добро стреже своју овцу...» Тогда јесм шчестливы. И
все звезды тихо усмехајут се.

Понекогда ја говорьу собе: «Скореје или позднеје чловек бываје разсејаны,
и то стачи! Некојего вечера он забыл о колпаку, или овца излезла безшумно в
ночи...» И тогда мале звоночкы пременьајут се в солзы!...

То јест велика загадка. Дльа вас, ктори такоже льубет малого принца, како
и дльа мене, ничто в всесвету не јест равнако, ако ли некде, неизвестно кде,
једна овца, ктору не знајемо, сјела једну розу, да или не...

Погледајте на небо. Пытајте се: сјела ли та овца ту розу или не? И увидите,
како все пременьаје се...

И никогда ниједин дорастлы не буде разумети, же то јест тако важно!

Ово јест дльа мене најкрасивејши и најсмутнејши крајовид на свету. То јест
тојже сам крајовид како на попредньеј страници, але нарысовал јесм го јешче

раз, же бысте лепје го увидели. Ово јест то место, кде малы принц појавил се
на земји, а потом изникнул:

Пригледајте се уважно на тој крајовид, же бысте го исто познали, когда
једного дньа будете путовати по африканској пустыньи. И ако вам случи се
тамо проходити, умольају вас, не спешите се и почекајте троху под звездоју!
Ако подиде к вам дете, ако оно буде смејати се, ако оно буде имети злате
власы, ако оно не буде одговарьати на пытанја, вы можете загадати, кто то јест.
Тогда, прошу вас, будите милосрдни и не оставите ме тако смутного:
напишите мне брзо, же он се врнул...
