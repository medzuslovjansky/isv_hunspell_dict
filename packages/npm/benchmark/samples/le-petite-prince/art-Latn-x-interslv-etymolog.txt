Antoine de Saint-Exupéry

Maly Princ

V jezyku
Medžuslovjanskom

Prěvod:
Jan van Steenbergen

Maly Princ

Léonu Werthu

Prošu děti, že by mi odpustili, že jesm ovu knigu posvetil
dorastlomu. Ja imaju k tomu važny povod: ov dorastly jest moj
najlěpši prijatelj na světu. Imaju i drugy povod: ov dorastly uměje
razuměti vse, daže knigy dlja dětij. Imaju ješče tretji povod: ov
dorastly žive v Franciji, kde on trpi gladom i hladom. I jemu
potrěbno jest utěšenje. Ako vse te povody ne stačet, ja htěl byh
posvetiti ovu knigu dětetu, ktoro ov dorastly někogda byl. Vsaky
dorastly najprvo byl děte. (Ale srěd njih malo kto o tom pametaje.)
Popravju zatom svoje posvečenje:
Léonu Werthu,
kogda on byl maly hlapec

Kogda mi bylo šest lět, uviděl jesm raz prělěpy obrazok v knigě o pralěsu, ktora
nazyvala se «Pravdive Povědky iz Prirody». Na obrazku byla zmija boa požirajuča
dikogo zvěrja. Tuto jest kopija ovoj rysovanky.
V knigě pisalo se: «Zmija boa prěgoltaje svoju žrtvu v cělosti, bez žuvanja. Potom
ne može dvigati se i spi šest měsecev, dokolě ju ne prěvari.»
Mnogo jesm togda razmysljal o prigodah v džungli i barvnoju olovkoju uspěl
jesm sdělati svoju prvu rysovanku. To byla moja rysovanka nr. 1. Ona izgledala
tako:
Pokazal jesm svoje majstrovsko dělo dorastlym i zapytal, straši li jih ova
rysovanka.
Ale oni odgovorili mi: «Straši? Začto kogokoli iměla by strašiti šapka?»
Moja rysovanka ne izobražala šapku. Ona izobražala zmiju boa prěvarjajuču
slona. Togda narysoval jesm otvorjenu zmiju boa, da by dorastli mogli razuměti.
Jim vsegda trěba vse objasniti. Moja rysovanka nr. 2 izgledala tako:
Sejčas dorastli posovětovali mi, že byh odložil svoje rysovanky zmij boa
otvorjenyh ili zatvorjenyh, i bolje oddal se geografiji, historiji, aritmetikě i
gramatikě. Vot, imajuči šest lět, odstavil jesm prělěpu karieru kako maljarj.
Onesmělil mene bezuspěh mojej rysovanky nr. 1 i mojej rysovanky nr. 2. Dorastli
nikogda ne razumějut ničto sami, a dlja dětij davanje objasnjenj cěly čas jest
umarjajuče.
Zatom izbral jesm drugu profesiju i naučil se lětanju samoletami. Jesm polětal
po vsih čestjah světa; i pravda, že geografija okazala se mnogo upotrěbima dlja
mene. Jednym vozgledom uměju odličiti Kitaj od Arizony. Ako člověk zabludi
nočju, taka věda jest cěnna.
V těčenju tutogo žitja jesm iměl množstvo sustrěč s množstvom serioznyh ljudij.
Mnogo jesm žil srěd dorastlyh. Uviděl jesm jih iz blizka. I to ne ulěpšilo moje
mněnje o njih.
Kogda strětl jesm kogokoli, kto izdavaje se razsudny, dělal jesm izkus pokazanja
mu svoju rysovanku nr. 1, ktoru vsegda jesm zadržival. Htěl jesm znati, jest li ta
osoba zaisto razumna. Ale ktokoli ona ne byla, ona vsegda odgovarjala mi: «To jest
šapka.» Togda ne jesm govoril k njej ni o zmijah boa, ni o pralěsah, ni o zvězdah.
Ja byh snižil se k jej uravnju. Govoril byh o bridži, o golfu, o politikě i o kravatah. I
ta dorastla osoba byla by mnogo zadovoljena, že poznala člověka ravno
razumnogo.
Zatom žil jesm sam, bez nikogo s kym ja mogl istinno razgovarjati, až iměl jesm
neščestje s svojim samoletom v Pustynji Sahara, šest lět tomu nazad. Něčto mi se
slučilo v motoru. A tomu, že ne iměl jesm pri sobě ni mehanika ni pasažerov, ja
jesm prigotovil se, že byh sdělal tu težku popravu sam. Byla to dlja mene kvestija
žitja ili smrti: pitnu vodu iměl jesm jedva na osm dnjev.
Prvogo večera jesm zasnul na pěsku, tyseč milj od kojegokoli naseljenogo města.
Ja byl jesm bolje izolovany neželi korabokrušenec na plotu v srědině okeana.
Možete sobě prědstaviti moje udivjenje, kogda pri zorji probudil mene divny
malenjky glasok. On rěkl:
«Prošu... narysuj mi ovcu!»
«Čto?»
«Narysuj mi ovcu!»
Vozskočil jesm na nogy, kako by udarila me molnja. Protrel jesm oči i dobro
razgleděl se. I uviděl jesm prěneobyčnogo malogo člověčka, ktory pogledal na
mene uvažno. Vot najlěpši jegov portret, ktory pozdněje uspěl jesm narysovati.
Ale moja rysovanka očevidno ne byla tako lěpa, kako model. To ne jest moja
vina. V mojej maljarskoj karierě onesmělili me dorastli, kogda mi bylo šest lět, i
nikogda ne jesm naučil se rysovati ničto, kromě zatvorjenyh i otvorjenyh zmij boa.
Zatom gledal jesm na to javjenje očami kruglymi od udivjenja. Ne zabudite, že
nahodil se jesm tyseč milj od kojegokoli naseljenogo města. Jednakože moj maly
člověček ne izgledal mi ni na zabludženogo, ni na umirajučego od umorjenja, ni na
umirajučego od glada, ni na umirajučego od žedže, ni na umirajučego od straha.
On sovsěm ne izgledal na děte utračeno v srědině pustynje, tyseč milj od kojegokoli
naseljenogo města. Kogda nakonec mogl jesm govoriti, rěkl jesm k njemu:
«Ale... čto-že ty dělaješ tu?»
Na čto on povtoril, mnogo spokojno, kako by govoril něčto bezměrno važnogo:
«Prošu... narysuj mi ovcu...»
Kogda tajenstvo jest prěmnogo siljno, člověk ne směje neposlušiti. Hoti izdavalo
mi se to bezsmysljno, tyseč milj od kojegokoli naseljenogo města i jedin vlas od
smrti, iztegnul jesm iz kěšeni jedin list papira i nalivno pero. Ale togda pripomněl
jesm sobě, že ja najbolje byl učil se geografiji, historiji, aritmetikě i gramatikě, i
pověděl jesm malomu člověčku (nemnožko gněvno), že ne uměju rysovati. On
odgovoril:
«To ne jest važno. Narysuj mi ovcu.»
Tomu že ja nikogda ne narysoval byl ovcu, izdělal jesm mu jednu iz dvoh
rysovanok, ktore jesm uměl. Onu s zatvorjenoju zmijeju boa. I jesm udivil se, kogda
toj maly člověček odgovarjaje mi:
«Ne! Ne! Ne hoču slona v zmiji boa. Boa jest mnogo grozna, a slon zajmaje
prěmnogo města. U mene vse jest malo. Mně potrěbna jest ovca. Narysuj mi ovcu.»
Zatom narysoval jesm.
On gledal uvažno, na čto rěkl:
«Ne! Tuta jest uže mnogo boljna. Izdělaj mi drugu.»
I narysoval jesm:
Moj prijatelj usměhnul se lagodno i poblažlivo:
«Sam vidiš... to ne jest ovca, to jest baran. Imaje rogy...»
Zatom jesm ponovno izdělal svoju rysovanku.
Ale i ona byla odklonjena, kako te prědhodne.
«Tuta jest prěmnogo stara. Ja hoču ovcu, ktora bude žiti dolgo.»
Segda moja trplivost skončila se, ibo spěšilo mi se k razbiranju svojego motora,
i načrtnul jesm ovu rysovanku:
I oglasil jesm:
«To jest krabka. Ovca, kaku hočeš, jest vnutri.»
K mojemu udivjenju obličje mojego mladogo sudje razsvětlilo se:
«To jest točno taka, kaku jesm htěl! Mysliš li, že toj ovci trěba bude mnogo
travy?»
«Začto?»
«Tomu že u mene vse jest cělkom malenjko...»
«Isto bude dostatočno. Jesm ti dal sovsěm malenjku ovečku.»
On naklonil glavu nad rysovankoju:
«Ne jest cělkom taka mala... Pozri! Ona usnula...»
I tako jesm zapoznal se s malym princem.
Trěba bylo mi mnogo vrěmena, da byh srazuměl, odkud on pribyl. Maly princ
stavil mi toliko pytanj, ale izdavalo se, že on nikogda ne slušaje moje. Doprva
slučajno izgovorjene slova pomalo objavili mi vse. Tako, kogda on prvy raz uviděl
moj samolet (ne budu rysovati svoj samolet, dlja mene to bude prěmnogo složena
rysovanka), on spytal me:
«Čto jest to za něčto?»
«To ne jest „něčto”. To lětaje. To jest samolet. To jest moj samolet.»
I byl jesm grdy, objasnjajuči mu, že lětaju. Togda on izkriknul:
«Kako! Ty spadl jesi iz neba?»
«Da», odgovoril jesm skromno.
«Ah! Kako to zabavno...»
I maly princ zasmějal se glasno, čto me mnogo razgněvalo. Želaju, že by ljudi
prijeli moje neščestja seriozno. Potom on dobavil:
«Znači, ty takože pribyl jesi iz neba! Iz kojej jesi planety?»
Togda zasvětilo mi nemnožko světla na zagadku jegovogo prisučstva i směsta
jesm go zapytal:
«Znači, ty pribyl jesi sde iz drugoj planety?»
Ale on mi ne odgovoril. Zaklonil legko glavu, razgledajuči moj samolet:
«To pravda, že na tamtom ne mogl jesi priletěti izdaleka...»
I on utonul v razmysljenjah, ktore potrvali dolgo. Potom on iztegnul iz kěšeni
moju ovcu i pogruzil se v poziranju svojego blaga.
Možete sobě prědstaviti, kako probudilo moju ljubopytnost ovo poluizvěstje o
„drugyh planetah”. Zatom usiloval jesm poznati o tom bolje.
«Odkud ty pribyl jesi, moj maly? Kde jest to „u tebe”? Kamo hočeš uvesti moju
ovcu?»
On zamyslil se na hvilju, a potom odgovoril:
«Dobro, že jesi dal mi tu krabku, ibo nočju ona može služiti jej kako dom.»
«Očevidno. I ako budeš dobry, dam ti takože vrvku, da bys mogl ju dnjem
privezyvati. I kolik.»
Izdavalo se, že ovo prědloženje bezpokojilo malogo princa:
«Privezyvati? Kaky stranny pomysl!»
«Ale ako ne privežeš ju, ona pojde kamokoli i se utrati...»
Moj prijatelj ponovno prsknul v směh:
«Ale kamo mysliš, že ona pojde?»
«Kamokoli. Prěmo prěd soboju...»
Togda maly princ rěkl seriozno:
«To ne imaje značenje, u mene vse jest tako malo!»
I, može trohu smutno, dodal:
«Iduči prěmo prěd soboju, nikto ne ujde daleko...»
Tako dověděl se jesm drugu mnogo važnu věč: že jegova rodna planeta jest jedva
večša od doma! To ne moglo me mnogo udiviti. Dobro znal jesm, že kromě velikyh
planet, kake sut Zemja, Jupiter, Mars, Venera, ktore dostali imena, sut ješče sotky
drugyh, ktore poněkogda sut tako male, že daže teleskopom težko jest je ugledati.
Kogda astronom odkryvaje taku jednu, on vměsto imena davaje jej čislo. Nazyvaje
ju na priklad «asteroid 3251».
Iměl jesm seriozne razlogy mysliti, že planeta, odkud maly princ pribyl, jest
asteroid B 612.
Toj asteroid byl uviděny teleskopom samo jednokratno, v 1909 godu od jednogo
turečskogo astronoma.
Astronom soobčil i dokazal svoje odkrytje na Medžunarodnom astronomičnom
kongresu. Ale nikto ne uvěril mu, tomu že on nosil turečsku oděž. Taki sut dorastli.
Na ščestje dlja reputacije asteroida B 612 jedin turečsky diktator naložil svojemu
narodu pod strahom smrti nošenje evropejskoj oděži. Astronom ponovno dokazal
svoje odkrytje v 1920 godu, oděty v elegantnom fraku. I togo raza vsi soglasili se s
njim.
Ako razkazal jesm vam te podrobnosti o asteroidu B 612 i podal jesm vam jegovo
čislo, to jest zaradi dorastlyh. Dorastli ljudi obožajut čisla. Ako razkazyvajete jim o
novom prijatelju, oni nikogda ne pytajut o tom, čto jest najbolje sučstveno. Oni
nikogda ne govoret: «Kako zvuči jegov glas? Koje sut jegove omiljene igry? Sbiraje
li on motyly?» Oni zapytajut: «Koliko mu jest lět? Koliko imaje bratov? Koliko on
važi? Koliko zarabotyvaje jegov otec?» Doprva potom oni mnet, že go poznali.
Ako govorite dorastlym: «Viděl jesm lěpy dom iz črvenyh ceglin, s geranjami v
oknah i golubami na pokryvě», oni ne mogut sobě prědstaviti toj dom. Jim trěba
kazati: «Viděl jesm dom za sto tysečev frankov». Togda oni izkriknut: «Kaka
krasota!»
Takože samo, ako byste jim kazali: «Dokaz, že maly princ jestvoval, jest to, že on
byl očarovateljny, že smějal se, i že htěl ovcu. A kogda někto hoče ovcu, jest to
dokaz, že on jestvuje», togda oni pokrčili by ramenami i pogledali na vas kako na
děte. Ale ako jim kažete: «Planeta odkud on pribyl jest asteroid B 612», togda oni
budut ubědženi i dalje ne budut staviti dosadne pytanja.
Takovi sut oni. Ne trěba za to srditi se na njih. Děti imajut byti mnogo poblažlive
v odnošenju k dorastlym.
Ale očevidno my, ktori razumějemo žitje, smějemo se nad čislami! Ja htěl byh
započeti tu skazku tako, kako počinajut se bajky. Ja htěl byh kazati:
«Byl jedin raz maly princ, ktory žil na planetě jedva večšej od njego samogo, i
ktory mnogo potrěboval prijatelja...»
Dlja tyh, ktori razumějut žitje, to by izgledalo mnogo pravdivěje.
Ibo ja sovsěm ne hoču, že by moja kniga čitala se legkomysljno. Mnogo bolezno
jest dlja mene razkazyvanje tyh vozpomněnj. Uže minulo šest lět odkud moj
prijatelj odšel s svojeju ovceju. Ako pokušaju opisati go sde, to jest, da byh go ne
zabyl. Smutno jest zabyti prijatelja. Ne vsaky člověk imaje prijatelja. A ja mogl byh
stati kako dorastli, ktori uže ne interesujut se ničim kromě čisl.
Zato kupil jesm sobě krabočku s barvivami i olovky. Težko jest v moje lěta brati
se snova za rysovanje, ako nikogda ne pokusilo se rysovati něčto ino neželi
zatvorjenu zmiju boa i otvorjenu zmiju boa, kogda mi bylo šest lět! Očevidno,
postaraju se, že by moje portrety byli koliko možno věrne. Ale ne jesm sovsěm
uvěrjeny, že uspěju. Jedna rysovanka izhodi dobro, druga uže ne jest shodna. Jesm
trohu pogrěšil s rastom malogo princa: sde jest prěmnogo vysoky, onde prěmnogo
maly. Vagaju se takože čto se tyče barv jegovoj oděži. Zatom črtaju sobě, sde sako,
onde onako, dobro koliko mogu.
Nakonec ja budu grěšiti v někojih važnějših podrobnostjah. Ale trěba mi to
oprostiti. Moj prijatelj nikogda ne objasnjal mi ničto. Može on myslil, že ja jesm
taky, kako on. Ale ja, na žalost, ne vidžu ovcu skroz stěny krabok. Može jesm trohu
kako dorastli. Iměl jesm postarěti.
Vsaky denj dovědal se jesm něčto o jegovoj planetě, o izjezdu, o puti. To
prihodilo mnogo postupno, izpadajuči slučajno iz jegovyh razmysljenj. Tako jesm
tretjego dnja poznal dramu baobabov.
I ponovno bylo to blagodare ovci. Tomu že naglo maly princ zapytal me, kako
by shvatilo go težko sumněnje:
«Pravda li, že ovce jedajut kusty?»
«Da, to jest pravda.»
«Ah! Jesm mnogo rad.»
Ja ne razuměl jesm, začto jest to tako važno, že ovce jedajut kusty. Ale maly princ
dobavil:
«I vslěd togo one takože jedajut baobaby?»
Ukazal jesm malomu princu, že baobaby ne sut kusty, ale drěva velike kako
crkvi, i daže ako by zabral s soboju cělo stado slonov, to stado ne uspělo by sjesti
nijedin baobab.
Myslj o stadu slonov razsměšila malogo princa:
«Trěba by bylo jih postaviti jednogo na drugom...»
Ale zauvažil mudro:
«Dokolě baobaby ne porastut, one sut male.»
«Točno tako! Ale začto hočeš, že by tvoje ovce jedali male baobaby?»
Směsta mi odgovoril: «Nu, dobro!», kako by rěč šla o něčem samorazumnom. I
trěba mi bylo polomiti glavu, da byh sam srazuměl toj problem.
I zaisto, na planetě malogo princa, kako na vsih drugyh planetah, sut dobre
rastliny i vrědne rastliny. Vslěd togo sut dobre sěmena od dobryh rastlin i vrědne
sěmena od vrědnyh rastlin. Ale sěmena sut nevidime. One spet, skryte gluboko
pod zemjeju, dopoka jedno srěd njih ne napade ohota, že by probudilo se. Togda
ono protegne se i vozpusti – najprvo nesmělo – k solncu očarovateljny, malenjky
rastok. Jest li to rastok redkovky ili rozy, togda nehaj raste koliko hoče. Ale jest li
to vrědna rastlina, togda trěba ju izrvati s korenjem kogda toliko ju razpoznajemo.
Nu, na planetě malogo princa byli strašne sěmena... imenno sěmena baobaba.
Počva planety byla njimi zaražena. Ako zajmeš se baobabom prěmnogo pozdno,
nikogda uže ne izbaviš se od njego. On zavladne vsu planetu. On provrti ju svojimi
korenjami. A jest li planeta prěmalenjka i baobabov jest prěmnogo, one razderut ju.
«To jest pytanje discipliny», rěkl mi pozdněje maly princ. «Vstavši rano, prvo
privodi se v poredok sebe, a potom trěba staranno privesti v poredok planetu.
Trěba regularno prinuditi se k izryvanju baobabov, kogda toliko odličiš je od
rozovyh kustov, tomu že mlade rastky roz i baobabov sut mnogo sobě podobne.
Jest to mnogo dolgočasna rabota, ale mnogo legka.»
I jednogo dnja on posovětoval me, že byh postaral se izdělati lěpu rysovanku, že
by děti na mojej planetě dobro to pojeli. «Ako oni by putovali jednogo dnja, to može
jim prigoditi se. Poněkogda možno jest spokojno odložiti rabotu i ničto ne stane se.
Ale v padu baobabov to vsegda končaje se katastrofoju. Znal jesm planetu, na
ktoroj žil lěnivec. On ne obratil uvagu na tri male kusty...»
I tako, sgodno s opisom malogo princa, narysoval jesm ovu planetu. Ja ne ljubju
prěmolviti moralizujučim tonom. Ale nebezpečnost baobabov jest tako malo
znana, a rizik dlja tyh, ktori zabludet na někoj asteroid jest tako veliky, že sego raza
dělaju izključenje v svojej sodržanosti. I rěku: «Děti! Čuvajte se baobabov!»
Dolgo jesm rabotal nad toju rysovankoju, da byh ostrěgl svojih prijateljev o
grozečej jim od davna nebezpečnosti, o ktoroj oni – tako samo kako prědže i ja –
daže ne podzrěvajut.
Može vy zapytajete: «Začto v toj knigě nemaje drugyh, ravno veličstvenyh
rysovanok kako rysovanka baobabov?»
Odgovor jest prosty: jesm staral se, ale ne uspěl. Kogda rysoval jesm baobaby,
mene nadohnula svědomost, že to jest něčto važno i neodložno.
Ah, maly princu! Pomalo srazuměl jesm tvoje smutno malo žitje. Dolgy čas
jedino odvlěčenje byla dlja tebe sladkost zapadov solnca. Dověděl se jesm tu novu
podrobnost četvrtogo dnja utrom, kogda jesi mi rěkl:
«Ja mnogo ljubju zapady solnca. Hodimo uzrěti zapad solnca...»
«Ale trěba čekati...»
«Čekati na čto?»
«Čekati dokolě solnce ne zapade.»
Najprvo jesi izdaval se mnogo udivjeny, a potom zasmějal se k sobě. I rěkl jesi k
mně:
«Vsegda ja myslju, že jesm v domu!»
Istinno. Kogda v Sjedinjenyh Štatah jest poldenj, my vsi znajemo, že nad
Francijeju solnce zapadaje.
Stačilo by pojehati do Francije v těčenju minuty, že byhmo prisučstvovali pri
zapadu solnca. Na žalost, Francija jest mnogo daleka. Ale na tvojej tako malenjkoj
planetě stačilo by prěsunuti tvoje krěslo několiko krokov. I ogledal bys večerny
sumrak kogdakoli ti se hoče...
«Jednogo dnja uviděl jesm zapad solnca četyrideset-trikratno!»
A poslě hvilje jesi dodal:
«Znaješ li... kogda člověk jest tako smutny, on ljubi pogledati, kako solnce
zapade...»
«Onogo dnja, kogda jesi ogleděl četyrideset tri zapadov solnca, byl li jesi až tako
smutny?»
Ale maly princ ne odgovoril.
Petogo dnja, snova blagodare ovci, odkryl jesm tajnu žitja malogo princa.
Iznenada, bez nikakogo vvoda, on zapytal me, kako by ovo pytanje bylo naslědok
dolgogo, molčečego obmysljenja jegovogo problema:
«Ovca – ako jedaje kusty, ona takože jedaje cvěty?»
«Ovca jedaje vse, čto se popade.»
«Daže cvěty, ktore imajut trny?»
«Da, daže cvěty, ktore imajut trny.»
«Togda čemu služet trny?»
Ja ne znal jesm. V onom momentu ja byl jesm velje zajety, ibo staral se odvrgnuti
jedin prěmočno zakručeny svorenj v svojem motoru. Mnogo nepokojil se jesm, ibo
poškodženje mojego samoleta načelo izdavati se seriozno, a ostalo tako malo pitnoj
vody, že trěba bylo bojati se najgoršego.
«Trny, čemu one služet?»
Ako maly princ uže postavil pytanje, on nikogda ne ustupal od njego dokolě ne
dostal odgovor. Mene razdražil toj svorenj i odgovoril jesm bylo-čto:
«Trny sovsěm ne služet ničemu, to jest čista zlostnost od strany cvětov!»
«O!»
On pomolčal, ale potom rěkl, kakoby srdity:
«Ja ne věrju ti! Cvěty sut slabe. Sut naivne. One ohranjajut se koliko mogut.
Věret, že sut strašne s svojimi trnami...»
Ja ne odgovoril jesm. V tojže hvilji ja govoril jesm k sobě: «Ako toj svorenj ješče
ne podda se, izbiju go jednym udarom mlatka.» Maly princ ponovno prěrval moje
mysli:
«A ty mysliš, že cvěty...»
«Ne, ne! Ničto ja ne myslju! Jesm odgovoril prvo, čto mi prišlo v glavu. Ja jesm
zajety serioznymi věčami!»
On pogledal na mene kako by blěskavica go udarila.
«Serioznymi věčami!»
On viděl me, s mlatkom v rukě, moje prsty črne od maziva, klanjajučego se nad
prědmetom, ktory izdavaje mu se mnogo urodlivy.
«Ty govoriš kako dorastli!»
Mně stalo trohu sramno. Ale nemilosrdno on dodal:
«Ty měšaješ vse... Ničto ne razuměješ!»
On zaisto byl mnogo gněvny. On potresnul glavoju i větr razvějal jegove zlate
vlasy.
«Ja znaju jednu planetu, kde jest někaky gospodin s črvenym obličjem. On
nikogda ne ponjuhal nijedin cvět. On nikogda ne pogledal na nijednu zvězdu. On
nikogda ne ljubil nikogo. On nikogda ne sdělal ničto kromě jednogo: čisliti. I cěly
denj on povtarjaje, kako ty: „Ja jesm seriozny člověk! Ja jesm seriozny člověk!” I
naduvaje se od grdosti. Ale to ne jest člověk, to jest grib!»
«To jest čto?»
«Grib!»
Maly princ byl cěly blědy od gněva.
«Od milionov lět na cvětah rastut trny. A od milionov lět ovce jednakože jedajut
cvěty. I to ne jest seriozno, ako probuje se razuměti, začto one tako mučet se da by
iztvorili trny, ktore ničemu ne služet? Vojna medžu ovcami i cvětami ne jest važna?
Ne jest li ona bolje važna i seriozna neželi čisljenje někojego tolstogo, črvenogo
gospodina? A jestli ja znaju jedin jediny cvět na světu, ktory ne jestvuje nikde, samo
na mojej planetě, i ktory mala ovca jednogo utra može prosto izničiti, daže ne
znajuči čto dělaje? I to ne jest važno?»
On počrveněl, a potom prodolžil:
«Ako někto ljubi cvět, ktory jest jedin jediny srěd milionov zvězd, to stači mu
pogledati na njego i čuje se ščestlivy. On govori k sobě: „Onde někde žive moj
cvět...” Ale ako ovca sje toj cvět, dlja njego to jest kako by naglo vse zvězdy ugasli.
I to ne jest važno!»
On bolje ne mogl govoriti. On naglo zarydal. Zapadla noč. Ja opustil byl jesm
svoje orudja. Segda směšno bylo mysliti o svojem mlatku, o svornju, o žedži i o
smrti. Na jednoj zvězdě, na jednoj planetě, na mojej, na Zemji, byl jedin maly princ,
kogo trěba bylo utěšiti. Ja jesm vzel go na ruky i načel go ljuljati. Rěkl mu jesm:
«Cvětu, ktory ljubiš, ničto ne grozi... Ja narysuju tvojej ovci namordnik... Ja
narysuju tvojemu cvětu bronju... Ja...»
Ne znal jesm, čto mu ješče kazati. Čul jesm se strašno nesručno. Ne znal jesm,
kako imaju k njemu podhoditi, kako mu se približiti... Taka zagadočna jest krajina
solz.
Brzo jesm lěpje poznal toj cvět. Na planetě malogo princa vsegda byli cělkom
proste cvěty, s jednym redom cvětnyh listkov. One ne zajmali město i ne
bezpokajali nikogo. One pojavjali se utrom v travě, a večerom uže uvedali. Ale
tamtoj vozniknul jednogo dnja iz sěmena donesenogo neizvěstno odkud, a maly
princ uvažno bděl nad rastkom, ktory sovsěm ne byl podobny drugym rastkam.
To moglo by byti někoj novy rod baobaba.
Ale kust skoro prěstal rasti i načel tvoriti cvět. Maly princ, ktory byl pri tom,
kogda razvival se ogromny pup, prědčuval, že iz njego izcvěte někako čudesno
prividěnje. Ale roza, skryta v svojej zelenoj komnatkě, gotovila se do krasoty
medlo. Ona staranno izbirala si barvy. Ona oblěkala se pomalo, opravjajuči svoje
listočky jedin poslě drugogo. Ne htěla izjaviti sebe sovsěm pognetena, kako někoj
obyčny mak. Ona htěla pokazati se v polnom blěsku svojej krasoty. O, da! Ona byla
koketka! Jejne tajenstvene prigotovjenja zatom trvali dnjami i dnjami.
A togda, jednogo utra, točno kogda vozhodilo solnce, ona pojavila se.
A ona, ktora vložila toliko truda, zěvala i rěkla:
«Ah, jedva jesm probudila se... Prošu, izvinite mene... Cěla jesm ješče
neučesana...»
Ale maly princ ne mogl udržati svoj obdiv:
«Kako vy jeste prělěpa!»
«Da, pravda?», cvět odgovoril sladko. «I urodila se jesm zajedno s solncem...»
Maly princ shvatil, že prěmnogo skromna ona ne byla, ale za to, kako
zahvačajuča!
«Myslju, že pora jest na snědanje», dodala poslě hvilje, «Budite tako dobry i
pomyslite o mně...»
I maly princ, cěly smučeny, pošel iskati lejku i polil rozu svěžeju vodoju.
Ona skoro načela mučiti go svojeju trohu prazdnoju grdostju. Jednogo dnja, na
priklad, kogda govorila o svojih četyrěh trnah, rěkla malomu princu:
«Mogut prijdti ti tigri s svojimi ostrymi nogtjami!»
«Nemaje tigrov na mojej planetě», prěčil maly princ. «Kromě togo, tigri ne
jedajut travu.»
«Ja ne jesm trava», odgovorila roza sladko.
«Izvinite...»
«Ja sovsěm ne boju se tigrov, ale za to užasajut me protegy vozduha. Ne imajete
li dlja mene paravan?»
«Užas od protegov vozduha... to jest nesručno dlja rastliny», pomyslil maly
princ. «Toj cvět imaje mnogo složeny harakter...»
«Večerom pokryvajte me pod steklěnym kolpakom. Jest mnogo hladno u Vas.
Loše sut instalacije. Tamo, odkud pribyla jesm...»
Ale prěrvala se. Ona pribyla v vidu sěmenka. Ne mogla znati ničto o inyh světah.
Zasramila se, že dopustila se taku naivnu ložku, i zakašljala dva-, trikratno, da by
maly princ počul se vinovaty:
«Čto s paravanom?»
«Ja šel go iskati, ale vy k mně govorila!»
Togda ona nasiljno zakašljala, da by on požalil tako ili inako.
I tako maly princ, pomimo dobroj volje naležečej k jegovoj ljubve, brzo načel
sumněvati se o njej. On prijmal k srdcu slova bez značenja i stal mnogo neščestlivy.
«Ne trěba by bylo ju slušati», pověril mi jednogo dnja, «nikogda ne trěba slušati
cvěty. Trěba prosto gledati na nje i vdyhati jihny zapah. Moj cvět navuhnul vsu
moju planetu, a ja ne uměl jesm radovati se iz togo. Ta historija o tigrjih nogtjah,
ktora tako me razdražila, jedino povinna byla me ulagoditi...»
I dalje mi se svěril:
«Ja ničto ne uměl jesm razuměti! Trěba bylo ju suditi po dělam, a ne po slovam.
Ona davala mi svoj zapah i razsvětlila moje žitje. Ja nikogda ne povinen byl od njej
uběgati! Ja povinen byl ugadati něžnost, ktora kryla se pod jejnymi malymi
zlostnostkami. Cvěty sut polne protivrěčnostij! Ale ja byl jesm prěmnogo mlady,
da byh uměl ju ljubiti.»
Mně izdavaje se, že on dlja svojego běženja izkoristal prělet dikyh ptic. Utrom
prěd odhodom lěpo oporedčil svoju planetu. Staranno pročistil vse svoje dějuče
vulkany. On posědal dva dějuče vulkany – to bylo mu mnogo udobno dlja
podgrějivanja snědanja. On takože posědal jedin ugašeny vulkan. Ale, kako on
govoril: «Člověk nikogda ne znaje!» Zatom pročistil i ugašeny vulkan. Ako sut
dobro pročiščene, vulkany goret tiho i ravnoměrno, bez erupcij. Vulkanične
erupcije sut kako požary v kominu.
Očevidno, my, na našej zemji, jesmo prěmnogo mali, da byhmo mogli pročiščati
naše vulkany. Zato one pričinjajut nam toliko neprijetnosti.
Maly princ trohu smutno izrval poslědne rastky baobabov. On ne věril, že
kogdakoli se vrati. Ale togo poslědnogo utra vse te vsakodenne raboty byli mu
neobyčno blizko srdcu. A kogda poslědny raz polil rozu i sobral se nakryti ju
steklěnym kolpakom, on počul, že hoče mu se plakati.
«Sbogom», rěkl on rozě.
Ale ona ne odgovorila.
«Sbogom», povtoril.
Roza zakašljala. Ale ne od togo, že byla prěhladžena.
«Byla jesm glupa», ona mu rěkla nakonec. «Oprosti me. Staraj se byti ščestlivy.»
On udivil se, že ne bylo nijednogo napomněnja. On stojal cěly smučeny, s
kolpakom v rukě. Ne razuměl tu spokojnu něžnost.
«Nu da, ja te ljubju», rěkla mu roza. «To jest moja vina, že ty to ne znal jesi. To
ne imaje nikako značenje. Ale ty byl jesi ravno glupy kako ja. Staraj se byti
ščestlivy... Ostavi uže toj kolpak. Ja bolje go ne hoču.»
«Ale větr...»
«Ne jesm uže tako prěhladžena... Hladny vozduh noči sdělaje mi dobro. Jesm
cvět.»
«Ale zvěrji...»
«Budu iměti snositi dvě ili tri gusenice, ako hoču spoznati se s motylami.
Izdavaje se, že sut prělěpi. A kto iny bude me posěčati? Ty budeš daleko. A čto se
tyče velikyh zvěrjev, ja ne boju se jih. Ja takože imaju nogtje.»
I ona naivno pokazala svoje četyri trny. Potom dodala:
«Ne vlěči toliko, to jest nesnosno. Ty rěšil jesi odidti. Idi!»
Ibo ona ne htěla, že by on uviděl, kako plače. To byl mnogo grdy cvět...
Najbliže k planetě malogo princa byli asteroidy 325, 326, 327, 328, 329 i 330. On
rěšil zatom najprvo posětiti je, da by našel sobě zajetje i poněčemu se naučil.
Na prvom asteroidu žil kralj. Oblěčeny v purpur i gronostaj, on sěděl na mnogo
prostom, a jednovrěmenno veličstvenom tronu.
«A! Vot jedin poddany», izkriknul kralj uviděvši malogo princa.
I maly princ zapytal se:
«Kako on mogl me poznati, ače me ješče nikogda ne viděl?»
On ne znal, kako svět jest oproščeny dlja kraljev. Dlja njih vsi ljudi sut poddani.
«Podhodi bliže, da byh te lěpje viděl», rěkl kralj, mnogo grdy, že može nad
někym kraljevati.
Maly princ razgleděl se, iščuči město kde može usesti, ale vsa planeta byla
zakryta velikolěpnym gronostajevym plaščem. Zatom on ostal stojati i, tomu že byl
umorjeny, zěvnul.
«Zěvanje v prisučstvu kralja jest protiv etiketě», rěkl mu monarh. «Zabranjaju ti
to.»
«Ne mogl jesm se udržati», odgovoril maly princ mnogo smučeny. «Jesm dolgo
putoval i sovsěm ne spal...»
«Togda», rěkl kralj, «nakazyvaju ti zěvati. Od lět ne viděl jesm nikogo zěvati.
Dlja mene zěvanje jest rědkost. Nu! Zěvaj ješče raz. To jest nakaz.»
«To zastrašaje me... ja ne mogu bolje...», rěkl maly princ i začrveněl po uši.
«Hm! Hm!», odgovoril kralj. «Togda... togda ja nakazyvaju tobě to zěvati, a to...»
On pomrmjal něčto i izdaval se razgněvany.
Ibo sučstveno dlja kralja najglavnějše bylo to, že považaje se jegov avtoritet. On
ne snosil neposlušnost. Byl to absolutny monarh. Ale tomu že on byl dobry člověk,
on daval razumne nakazy.
«Ako nakazal byh generalu, že by prěměnil se v morsku pticu, a general by
neposlušil me, ne byla by to jegova vina. Byla by to moja vina.»
«Mogu li usesti?», zapytal nesmělo maly princ.
«Nakazyvaju tobě usesti», odgovoril mu kralj, veličstveno privlěkajuči polu
svojego gronostajevogo plašča.
Ale maly princ čudil se. Planeta byla malenjka. Nad kym kralj mogl vladati?
«Vaše veličstvo...», on rěkl mu, «prostite, že vas zapytaju...»
«Nakazyvaju tobě me zapytati», pospěšno govoril kralj.
«Vaše veličstvo... nad čim vy vladajete?»
«Nad vsim», odrěkl kralj prosto.
«Nad vsim?»
Skromnym gestom kralj ukazal na svoju planetu, na ine planety i na zvězdy.
«Nad vsim tym?», rěkl maly princ.
«Nad vsim tym...», odgovoril kralj.
Ibo to ne byl samo absolutny monarh, to byl universaljny monarh.
«I zvězdy vas poslušajut?»
«Očevidno», rěkl kralj. «One poslušajut směsta. Ja ne snošu neposlušnost.»
Taka moč zahvatila malogo princa. Ako by on ju iměl sam, mogl by viděti ne
četyrideset četyri, ale sedmdeset dva, ili daže sto, ili daže dvěstě zapadov solnca v
těčenju jednogo dnja, ne prěsuvajuči krěslo! A dumajuči o svojej maloj opuščenoj
planetě, on čul se nemnožko smutno i, nabravši hrabrosti, poprosil kralja o
blagomilost:
«Ja htěl byh uviděti zapad solnca... Udělite mi taku prijetnost... Nakazyvajte
solncu zapasti...»
«Ako byh nakazal někojemu generalu polětati od cvěta do cvěta kako motyl, ili
napisati tragediju, ili prěměniti se v morsku pticu, a general ne izpolnil by ov
nakaz, togda kto byl by vinovat, on ili ja?»
«Vy», rěkl rěšiteljno maly princ.
«Točno. Od vsakogo trěba žedati to, čto se može dati», nastavil kralj. «Avtoritet
jest osnovany prěd vsim na razumu. Ako nakažeš svojemu narodu kydnuti se v
morje, bude revolucija. Ja imaju pravo žedati poslušnost, tomu že moje nakazy sut
razumne.»
«A moj zapad solnca?», pripomněl maly princ, ktory nikogda ne zabyval
postavjeno pytanje.
«Budeš iměti svoj zapad solnca. Razporedžu go. Ale sgodno s mojeju
upraviteljskoju mudrostju budu čekati, až uslovja budut blagoprijatne.»
«Kogda bude to?», osvědomil se maly princ.
«Hm! Hm!», odgovoril mu kralj, prěgledajuči tolsty kalendarj. «Hm, hm! To
bude... priblizno... priblizno... to bude dnes večerom v sedmu časinu i četyrideset
minut! I togda uvidiš, kako dobro poslušaje se mene.»
Maly princ zěvnul. On žalil, že ne dostal svoj zapad solnca. Kromě togo, stalo
mu nemnožko dolgočasno.
«Bolje mně tu nemaje čego dělati», on rěkl kralju. «Ja idu v dragu!»
«Ne odhodi», odgovoril kralj, tako grdy, že iměl poddanogo. «Ne odhodi,
sdělaju te ministrom!»
«Ministrom čego?»
«Ministrom... pravosudja!»
«Ale tu nemaje kogo suditi!»
«Ne znaje se», rěkl mu kralj. «Ja ješče ne sdělal jesm objezd po svojem
kraljevstvu. Jesm mnogo stary, nemaje tu města dlja karety, a hodženje me
umarjaje.»
«O! Ale ja uže jesm uviděl», rěkl maly princ, ktory se naklonil, da by ješče kydnul
pogled na drugu stranu planety. «Onde takože nemaje nikogo...»
«Togda ty budeš suditi sam sebe», odgovoril kralj. «To jest najtežše. Mnogo težše
jest sudženje sebe neželi sudženje někogo drugogo. Ako ty uspěješ praviljno suditi
sebe, togda jesi istinny mudrec.»
«Sam sebe», rěkl maly princ, «mogu suditi kdekoli. Ne jest potrěbno, že byh žil
tu.»
«Hm! Hm!», rěkl kralj, «Izdavaje mi se, že někde na mojej planetě jest stara krysa.
Slyšu ju nočju. Ty budeš mogl suditi tu staru krysu. Od vrěmena na vrěme osudiš
ju na smrt. Onogda jejno žitje bude zavisěti od tvojego pravosudja. A vsekratno
budeš mu uděljati pomilovanje, ibo trěba ju hraniti. Imajemo samo jednu.»
«Ja ne ljubju osuditi nikogo na smrt», odgovoril maly princ, «i myslju, že uže
pora jest odidti.»
«Ne», rěkl kralj.
Ale maly princ, ktory uže sobral se v dragu, sovsěm ne htěl ogorčati starogo
monarha:
«Ako vaše veličstvo želaje byti točno poslušeny, nehaj da mi razumny nakaz.
Mogl by, na priklad, nakazati mně, že byh odpravil se v dragu v těčenju jednoj
minuty. Mně izdavaje se, že uslovja sut blagoprijatne...»
Kralj ne odgovoril i najprvo maly princ vagal se, a potom vozdohnul i odšel.
«Dělaju te mojim poslom», pospěšno izkriknul kralj.
On iměl istinno vladarsky vid.
«Dorastli sut mnogo stranni», rěkl k sobě maly princ podčas puti.
Na vtoroj planetě žil samoljubec.
«Aha! Občudovatelj prihodi me posětiti!», izkriknul samoljubec izdaleka,
zauvaživši malogo princa.
Ibo dlja samoljubcev vsi ljudi sut občudovateli.
«Dobry denj», rěkl maly princ. «Vy imajete zabavnu šapku.»
«Tomu, že byh pozdravjal», odgovoril samoljubec. «Že byh pozdravjal, kogda
ljudi mi rukopleskajut. Na žalost nikto nikogda sudy ne prěhodi.»
«Ah, da?», rěkl maly princ, ktory ničto ne razuměl.
«Pleskaj dlanjami, jednym v drugy», posovětoval mu samoljubec.
Maly princ načel pleskati dlanjami. Samoljubec pozdravil skromno, vozimajuči
šapku.
«To jest veselěje neželi vizita u kralja», rěkl k sobě maly princ. I snova načel
rukopleskati. Samoljubec ponovno načel pozdravjati i vozimati šapku.
Jednako poslě peti minut zabavy jednostajnost toj igry načela umarjati malogo
princa:
«A čto trěba sdělati», zapytal on, «že by šapka upadla?»
Ale samoljubec go ne uslyšal. Samoljubci nikogda ne slyšut ničto kromě pohval.
«Ty istinno li občuduješ me toliko?», zapytal malogo princa.
«Čto znači to, občudovati?»
«Občudovati, to znači uznati, že ja jesm najkrasivějši, najlěpje oděty, najbogatějši
i najumnějši člověk na tutoj planetě.»
«Ale ty jesi sam na svojej planetě!»
«Uděljaj mi tu radost. Občuduj me vse ravno!»
«Občuduju te», rěkl maly princ, legko pokrčajuči ramenami, «ale čto v tom jest
tako interesno?»
I maly princ odšel.
«Dorastli ljudi zaisto sut mnogo divni», rěkl k sobě podčas svojej daljšej puti.
Na slědujučej planetě žil pijanica. To bylo mnogo kratko posěčenje, ktoro vsako
pogruzilo malogo princa v glubokom smutku.
«Čto ty dělaješ tu?», rěkl on k pijanici, ktorogo našel sědečego tiho prěd sborom
prazdnyh butylek i sborom polnyh butylek.
«Ja piju», odgovoril pijanica mračno.
«Čemu piješ», zapytal go maly princ.
«Da byh zabyl», odgovoril pijanica.
«Da bys zabyl čto», osvědomil se maly princ, ktory uže go žalil.
«Da byh zabyl, že mi jest sramno», svěril se pijanica, věšajuči glavu.
«Sramno čego?», razpytal go maly princ, ktory mnogo htěl mu pomogti.
«Sramno, že piju!», završil pijanica i definitivno pogruzil se v molčanju.
I maly princ ušel, smučeny.
«Dorastli ljudi zaisto sut mnogo, mnogo stranni», rěkl on k sobě podčas svojej
daljšej puti.
Četvrta planeta naležala biznesmenu. Toj člověk byl tako zajety, že pri prihodu
malogo princa daže ne podjel glavu.
«Dobry denj», rěkl mu maly princ. «Vaša cigareta ugasla.»
«Tri i dva – pet. Pet i sedm – dvanadset. Dvanadset i tri – petnadset. Dobry denj.
Petnadset i sedm – dvadeset dva. Dvadeset dva i šest – dvadeset osm. Ne imaju
vrěme snova ju zapaliti. Dvadeset šest i pet – trideset jedin. Uf! Vsego to bude
petsto jedin milionov šeststo dvadeset dva tyseče sedmsto trideset jedin.»
«Petsto milionov čego?»
«A? Ty ješče jesi tu? Petsto jedin milionov... uže ne znaju čego... Imaju toliko
raboty! Ja jesm seriozny člověk, ne zabavjaju se glupostjami! Dva i pet – sedm...»
«Pet milionov čego», povtoril maly princ, ktory nikogda v žitju ne ustupil od
postavjenogo pytanja dokolě ne dostal odgovor.
Biznesmen podjel glavu. «V těčenju petdeset četyrěh lět, čto ja živu na tutoj
planetě, bezpokojili me samo trikratno. Prvy raz byl dvadeset dva lěta tomu nazad,
kogda někoj majsky hrušč spadl Bog vě odkud. Žužal mi tako strašno, že sdělal
jesm četyri pogrěšky v sčitanju. Vtory raz, jedinnadset lět tomu nazad, iměl jesm
napad revmatizma. Od sědečego obraza žitja. Ne imaju vrěme pohoditi. Ja jesm
seriozny člověk. Tretji raz... vot, to sejčas! Jesm pa govoril: petsto jedin milionov...»
«Milionov čego?»
Biznesmen srazuměl, že nemaje naděje, že ostavi se go v pokoji:
«Milionov tyh malyh věčij, ktore se poněkogda vidi na nebu.»
«Muhy?»
«Ale ne, male blěskajuče věči.»
«Pčely?»
«Ale ne. Male zlate věči, o ktoryh snet lěnivci. Ale ja jesm seriozny člověk. Ne
imaju vrěme sniti.»
«A, zvězdy?»
«Tako jest. Zvězdy.»
«I čto ty dělaješ s tymi petsto milionami zvězd?»
«Petsto jedin milionov šeststo dvadeset dva tyseče sedmsto trideset jedin. Ja jesm
seriozny člověk, jesm točny.»
«A čto ty dělaješ s tymi zvězdami?»
«Čto ja s njimi dělaju?»
«Da.»
«Ničto. Posědaju je.»
«Ty posědaješ zvězdy?»
«Da.»
«Ale ja uže uviděl jesm kralja, ktory...»
«Kralji ne posědajut, oni „kraljujut”. To jest velika razlika.»
«I čemu ti služi to, že posědaješ zvězdy?»
«Tomu, že jesm bogaty.»
«I čemu služi ti to, že jesi bogaty?»
«Mogu si kupovati ine zvězdy, ako někto je odkryje.»
«Tutoj člověk», rěkl k sobě maly princ, «razsudžaje trohu kako moj pijanica.»
Tym ne menje postavil mu daljše pytanja:
«Kako možno jest posědati zvězdy?»
«Čije sut one?», odgovoril razdraženo biznesmen.
«Ne znaju. Ničije.»
«Zatom sut moje, tomu že ja prvy jesm o tom pomyslil.»
«I to stači?»
«Očevidno. Kogda najdeš diamant, ktory ne naleži nikomu, on jest tvoj. Kogda
najdeš ostrov, ktory ne naleži nikomu, on jest tvoj. Kogda tobě prvomu vpadaje v
glavu kaky-nebud pomysl, bereš na njego patent: on jest tvoj. A ja posědaju zvězdy,
tomu že prěd mnoju nikto ne myslil o tom, že mogl by je posědati.»
«To jest pravda», rěkl maly princ. «I čto ty dělaješ s njimi?»
«Ja upravjaju je», rěkl biznesmen. «Ja čislju je i prěčisljaju je. To jest trudno. Ale
ja jesm seriozny člověk!»
Maly princ ne byl ješče zadovoljeny.
«Ako posědal byh šalik, ja mogl byh ovinuti jim šiju i odnesti go s soboju. Ako
posědal byh cvět, ja mogl byh go urvati i odnesti s soboju. Ale ty ne možeš urvati
zvězdy!»
«Ne, ale mogu je položiti v bank.»
«Čto znači to?»
«To znači, že pišu kolikost svojih zvězd na papirok. A potom kladu toj papirok
v zasuvku i zamykaju ju na ključ.»
«I to jest vse?»
«To jest dostatočno!»
«Zabavno», podumal maly princ. «To jest dost poetično. Nu, ale to ne jest mnogo
seriozno.»
O serioznyh věčah maly princ iměl sovsěm ine pomysly od dorastlyh.
«Ja posědaju cvět», rěkl on ješče, «ktory polivaju vsaky denj. Ja posědaju tri
vulkany, ktore pročiščaju vsaky tydenj. Ugašeny vulkan pročiščaju takože, ibo
člověk nikogda ne znaje. Dlja mojih vulkanov i dlja mojego cvěta to jest koristno,
že je posědaju. Ale zvězdam od tebe nemaje nikakoj koristi...»
Biznesmen otvoril usta, ale ne našel nijedin odgovor, i maly princ odšel.
«Dorastli zaisto sut sovsěm nadobyčajni», rěkl on k sobě podčas svojej daljšej
puti.
Peta planeta byla mnogo interesna. Byla najmenša iz vsih. Na njej městili se samo
ulična lampa i lamparj. Maly princ nikako ne mogl sobě objasniti, čemu ulična
lampa i lamparj mogut služiti někde na nebě, na planetě kde nemaje ni domov, ni
žiteljev.
Tym ne menje on rěkl sobě:
«Može byti toj člověk i jest absurdny. Ale on jest menje absurdny od kralja,
samoljubca, biznesmena i pijanice. Prinajmenje jegova rabota imaje někaky smysl.
Kogda on zapaljaje svoju uličnu lampu, to jest kako by rodila se jedna nova zvězda,
ili jedin cvět. A kogda on gasi svoju lampu, to jest kako by uspaval toj cvět ili tu
zvězdu. To jest mnogo lěpo zajetje. I istinno koristno, tomu že jest lěpo.»
Pribyvši na planetě, on pozdravil lamparja s povagoju:
«Dobry denj. Začto ty jesi prěd hviljeju ugasil svoju lampu?»
«Taky jest prikaz», odgovoril lamparj. «Dobry denj.»
«Kaky jest prikaz?»
«Gasiti lampu. Dobry večer.»
I opet ju zapalil.
«Ale začto zapalil jesi ju snova?»
«Taky jest prikaz», odgovoril lamparj.
«Ne razuměju», rěkl maly princ.
«Nemaje ničego razuměti», rěkl lamparj. «Prikaz jest prikaz. Dobry denj.»
I ugasil svoju lampu.
Potom on obtrel si čelo nosovkoju s črvenymi klětkami.
«Ja imaju strašnu rabotu. Někogda ona byla razumna. Utrom jesm gasil, a
večerom zapaljal. Črěz ostalu čest dnja mogl jesm odpočivati, a črěz ostalu čest noči
spati...»
«A od togo vrěmena prikaz prěměnil se?»
«Prikaz ne prěměnil se», rěkl lamparj. «I točno v tom jest tragedija! Od goda na
god planeta vrti se brzěje i brzěje, a prikaz ne prěměnjaje se!»
«Nu i?», rěkl maly princ.
«I nyně planeta dělaje polny obrat za jednu minutu, a ja uže ne imaju ni sekundu
odpočinka. Zapaljaju i gašu jedin raz za minutu!»
«To jest směšno! Dni u tebe trvajut jednu minutu!»
«To sovsěm ne jest směšno», rěkl lamparj. «Minul uže měsec, odkogda my dvoje
razgovarjajemo s soboju.»
«Měsec?»
«Da. Trideset minut. Trideset dnjev! Dobry večer.»
I on ponovno zapalil svoju lampu.
Maly princ pogledal na njego i vse bolje ljubil togo lamparja, ktory byl tako věrny
svojemu prikazu. On vozpomněl zapady solnca, ktore iskal, samo prěsuvajuči
krěslo. Htěl pomogti svojemu prijatelju:
«Znaješ li... Ja znaju sposob že bys odpočival, kogda li zahočeš...»
«Samorazumno ja hoču odpočivati», rěkl lamparj.
Ibo možno jest byti jednovrěmenno věrny i lěnivy.
Maly princ prodolžil:
«Tvoja planeta jest tako mala, že trěmi krokami možeš obidti ju vsu. Trěba ti
jedino hoditi pomalo i budeš postojanno v solnci. Ako zahočeš odpočeti, togda
budeš hoditi... i denj bude trvati koliko ty hočeš.»
«To mi mnogo ne pomože», rěkl lamparj. «Ja najbolje v žitju ljubju spati.»
«Neščestny jesi», rěkl maly princ.
«Neščestny jesm», potvrdil lamparj. «Dobry denj.»
I ugasil svoju lampu.
«Tutogo člověka», rěkl k sobě maly princ, dalje prodolžajuči svoju put, «prězirali
by vsi ostali: kralj, samoljubec, pijanica, biznesmen. Tym ne menje on jest srěd njih
jediny, ktory mně ne izdavaje se směšny. Može byti tomu, že on zajmaje se něčim
inym neželi samym soboju.»
On vozdohnul s žaljem i rěkl si ješče:
«Tutoj člověk jest srěd njih jediny, s ktorym ja mogl byh sprijateliti se. Ale jegova
planeta zaisto jest velje malenjka. Nemaje města dlja dvoh...»
Maly princ daže ne směl priznati sobě, že žalj mu bylo ostaviti ovu blagoslovjenu
planetu najbolje zaradi jejnyh tyseč četyrista četyrideset zapadov solnca v těčenju
dvadeset četyrěh časin!
Šesta planeta byla deset razov večša. Na njej žil stary gospodin, ktory pisal
ogromne knigy.
«A, pozri! Izslědovatelj», izkriknul on, ugleděvši malogo princa.
Maly princ usedl pri stolu, trohu zadyhany. Toliko uže naputoval se!
«Odkud ty jesi?», zapytal mu stary gospodin.
«Čto jest to za tolsta kniga?», rěkl maly princ. «Čto vy dělajete tu?»
«Ja jesm geograf», rěkl stary gospodin.
«Čto jest to, geograf?»
«To jest učeny, ktory znaje, kde nahodet se morja, rěky, grady, gory i pustynje.»
«To jest mnogo interesno», rěkl maly princ. «Nakonec jedna istinna profesija!» I
razgleděl se po geografovoj planetě. Nikogda ješče on ne uviděl ravno veličstvenu
planetu.
«Velje krasiva jest vaša planeta. Sut li tu okeany?»
«To ne mogu znati», rěkl geograf.
«Ah!» Maly princ byl razočarovany. «A gory?»
«To ne mogu znati», rěkl geograf.
«A grady, rěky i pustynje?»
«To takože ne mogu znati», rěkl geograf.
«Ale vy jeste geograf!»
«Točno», rěkl geograf, «ale ja ne jesm izslědovatelj. Ne imaju tu nijednogo
izslědovatelja. Geograf ne zajmaje se čisljenjem gradov, rěk, gor, morj i okeanov.
Geograf jest prěmnogo važna osoba, že by šel na prohodky. On ne odhodi od
svojego pisaljnogo stola, ale prijmaje v svojem kabinetu izslědovateljev. On
razpytyvaje jih i zapisyvaje jihne vozpomněnja. I ako vozpomněnja někojih srěd
njih izdavajut se interesne, geograf kaže raziskati moraljnost togo izslědovatelja.»
«Začto?»
«Tomu že izslědovatelj, ktory lže, by pričinil katastrofy v geografičnyh knigah. I
takože izslědovatelj, ktory prěmnogo pije.»
«A začto?», zapytal maly princ.
«Tomu že u pijanyh ljudij vse dvoji se jim v očah. Togda geograf zapisal by dvě
gory tamo, kde jest samo jedna.»
«Ja znaju někogo», govoril maly princ, «kto byl by loši izslědovatelj.»
«To jest možno. Vot, kogda moraljnost izslědovatelja okaže se dobra, togda kaže
se raziskati jegovo odkrytje.»
«Idut gledati na městě?»
«Ne. To jest prěmnogo složeno. Ale žedaje se od izslědovatelja, že by prědložil
dokazy. Ako tyče se, na priklad, odkrytja někojej velikoj gory, togda nehaj on
prinese velike kamenje.»
Naglo geograf vozbudil se.
«Ale ty, ty pribyl jesi izdaleka! Ty jesi izslědovatelj! Ty opiši mi svoju planetu!»
I geograf, otvorivši knigu zapisov, naostril svoju olovku. Ibo razkazy
izslědovateljev najprvo zapisyvaje se olovkoju. Potom čekaje se až izslědovatelj
prědloži dokazy, a doprva togda prěpisyvaje se jegove razkazy črnilom.
«Nu i čto?», zapytal geograf.
«O, u mene ne jest mnogo interesno», rěkl maly princ. «Vse jest malo. Ja imaju
tri vulkany. Dva dějuče vulkany i jedin ugašeny. Ale člověk nikogda ne znaje.»
«Člověk nikogda ne znaje», potvrdil geograf.
«Ja takože imaju cvět.»
«My ne zapisyvajemo cvěty», rěkl geograf.
«Začto? To jest najkrasivějše na světu!»
«My ne zapisyvajemo je», rěkl geograf, «ibo cvěty sut efemerne.»
«Čto znači to: „efemerne”?»
«Knigy o geografiji», rěkl geograf, «sut najcěnnějše knigy iz vsih knig. One
nikogda ne zastarěvajut. Byvaje to mnogo rědko, že gora prěměni město. Byvaje to
mnogo rědko, že okean usohne i stane bez vody. My pišemo o věčnyh věčah.»
«Ale ugašene vulkany mogut probuditi se», prěrval go maly princ. «Čto znači
to: „efemerne”?»
«Sut li vulkany ugašene ili dějuče, nam to jest bez značenja», rěkl geograf. «Čto
dlja nas jest važno, to jest sama gora. Ona ne prěměni se.»
«Ale čto znači to: „efemerne”?», povtoril maly princ, ktory nikogda v svojem
žitju ne ustupil od postavjenogo pytanja dokolě ne dostal odgovor.
«To znači: „ogrožene skorošnjem izčeznenjem”.»
«Moj cvět jest ogroženy skorošnjem izčeznenjem?»
«Samorazumno.»
«Moja roza jest efemerna», govoril k sobě maly princ, «i ona imaje samo četyri
trny, da by mogla se obranjati protiv světu! A ja jesm ostavil ju na mojej planetě
sovsěm samu!»
To byl prvy moment, kogda jego vzel žalj. Ale potom vratila mu se smělost:
«Čto vy sovětujete mi posětiti?», zapytal.
«Planetu Zemju», odgovoril geograf. «Ona imaje dobru slavu...»
I maly princ pustil se v put, mysleči o svojem cvětu.
Zatom sedma planeta byla Zemja.
Zemja ne jest bylo-kaka planeta! Možno jest na njej čisliti sto jedinnadset kraljev
(v tom čislu samorazumno takože negrskyh), sedm tysečev geografov, devetsto
tysečev biznesmenov, sedm-i-polovinu milionov pijanic, trista jedinnadset
milionov samoljubcev – kratko govoreči, priblizno dva miliardy dorastlyh.
Že byste mogli prědstaviti sobě, kako velika jest Zemja, ja pověm vam, že prěd
odkrytjem električnosti trěba bylo na vsih šesti kontinentah poddrživati istinnu
armiju četyrista šestdeset dva tyseče petsto jedinnadseti lamparjev dlja uličnogo
osvětljenja.
Ako se gledalo izdaleka, to bylo velikolěpno vidovišče. Dviženja toj armije byli
podredžene točnomu ritmu, sovsěm kako v opernom baletu. Prvi byli lamparji
Novoj Zelandije i Avstralije. Zapalivši svoje lampy, oni šli spati. Togda k tancu
pristupali lamparji Kitaja i Siberije, ktori, izpolnivši svoju partiju, takože izčezali za
kulisami. Potom nastupal red lamparjev Rosije i Indije. A potom red lamparjev
Afriky i Evropy. A potom lamparjev Južnoj Ameriky. A potom lamparjev Sěvernoj
Ameriky. I nikogda oni ne grěšili v poredku izhoda na scenu. To bylo velikolěpno.
Samo lamparj, ktory obslugoval jedinu uličnu lampu na Sěvernom Polusu, i
jegov kolega obslugujuči jedinu uličnu lampu na Južnom Polusu, vodili bezděljno
i beztrevožno žitje: oni rabotali samo dva razy v god.
Kogda hoče se byti ostroumny, byvaje, že člověk nemnožko lže. Ja ne byl jesm
cělkom čestny, kogda razkazyval jesm o lamparjah. Boju se, že oni, ktori ne znajut
našu planetu, mogli by iměti krivo prědstavjenje o njej. Ljudi zajmajut mnogo malo
města na Zemji. Ako te dva miliardy žiteljev, ktori naseljajut Zemju, stojali
vozprěmjeni i nemnožko stiskneni, kako na mitingu, legko by městili se na jednoj
plošči dvadeseti milj dolžiny i dvadeseti milj širiny. Vse člověčstvo možno by bylo
razměstiti na najmenšem ostrovku v Tihom Okeanu.
Dorastli, razuměje se, ne budut vam věriti. Oni voobražajut sobě, že zajmajut
veljmi mnogo města. Jim izdavaje se, že sut važni kako baobaby. Zatom vy
posovětujte jim, že by vse izčislili sami. Oni obožajut čisla, zatom jim to bude
podobati se. Ale ne tratite vrěme na tako nudno zadanje. To jest bezsmysljno. Vy i
bez togo dověrjate mně.
Maly princ, pribyvši na Zemji, byl mnogo udivjeny, že ne vidi nikogo. On uže
bojal se, že vslěd pogrěšky byl na někojej drugoj planetě, kogda v pěsku podviglo
se kolce kolora lunnogo světla.
«Dobry večer», rěkl maly princ na vsaky slučaj.
«Dobry večer», rěkla zmija.
«Na koju planetu jesm popadl?», zapytal maly princ.
«Na Zemju, v Afriku», odgovorila zmija.
«Aha!... Zatom nemaje nikogo na Zemji?»
«Tu jest pustynja. V pustynjah nemaje nikogo. Zemja jest velika», rěkla zmija.
Maly princ sedl na kamenj i voznesl oči k nebu:
«Pytaju se», rěkl on, «světet li zvězdy zato, da by vsaky mogl najdti svoju.
Pogledaj na moju planetu. Ona jest prěmo nad nami... Ale koliko do njej daleko!»
«Lěpa jest», rěkla zmija. «Čemu ty jesi došel tu?»
«Iměl jesm težkosti s jednym cvětom», rěkl maly princ.
«Ah!», rěkla zmija.
I oboje umolkli.
«Kde sut ljudi?», snova zagovoril maly princ. «Trohu samotno jest v pustynji...»
«Srěd ljudij takože jest samotno», rěkla zmija.
Maly princ gledal na nju dolgo:
«Ty jesi stranny zvěrj», rěkl mu nakonec, «tenky kako prst...»
«Ale bolje moguči od prsta kralja», rěkla zmija.
Maly princ usměhnul se:
«Ty sovsěm ne jesi tako moguči... Daže ne imaješ nožky... daže ne možeš
putovati...»
«Ja mogu te unesti dalje neželi korab», rěkla zmija.
Ona okrutila se malomu princu okolo skočnoj kostočky, kako zlata naručka:
«Vsakogo, kogo dotknu, vraču zemji, iz ktoroj izšel», dodala ona ješče, «Ale ty
jesi čisty i jesi pribyl od zvězdy...»
Maly princ ničto ne odgovoril.
«Žalj mi jest tebe, tako slabogo na ovoj Zemji iz granita. Ja mogu ti pomogti
jednogo dnja, kogda budeš prěmnogo žaliti za svoju planetu. Ja mogu...»
«O! Ja te srazuměl jesm mnogo dobro», rěkl maly princ, «ale čemu ty vse vrěme
govoriš zagadkami?»
«Ja razrěšaju vse zagadky», rěkla zmija.
I oboje umolkli.
Maly princ prěšel pustynju i ne strětl nikogo, samo jedin cvět. Jedin cvět s trěmi
listočkami, sovsěm nepokazny cvět...
«Dobry denj», rěkl maly princ.
«Dobry denj», rěkl cvět.
«Kde sut ljudi?», zapytal maly princ učtivo.
Cvět viděl jednogo dnja, kako prěhodi karavan:
«Ljudi? Jest jih, myslju, šest ili sedm. Viděl jesm jih lěta tomu nazad. Ale nikogda
ne znaje se, kde možno jest jih najdti. Větr jih nosi. Oni ne imajut korenje, to mnogo
utežaje jim žitje.»
«Sbogom», rěkl maly princ.
«Sbogom», rěkl cvět.
Maly princ vlězl na vysoku goru. Jedine gory, ktore kogdakoli znal, byli te tri
vulkany, ktore segali mu do kolěna. A ugašeny vulkan služil mu taburetom. «Od
takoj vysokoj gory», rěkl sobě, «ja budu mogl jednym vozgledom uviděti vsu
planetu i vsih ljudij...»
Ale on ne uviděl ničto kromě vrhov skal, ostryh kako igly.
«Dobry denj», rěkl na vsaky slučaj.
«Dobry denj... dobry denj... dobry denj...», odgovorilo eho.
«Kto jeste vy?», zapytal maly princ.
«Kto jeste vy... kto jeste vy... kto jeste vy...», odgovorilo eho.
«Budite moji prijatelji, ja jesm sam», rěkl on.
«Ja jesm sam... ja jesm sam... ja jesm sam...», odgovorilo eho.
«Kaka stranna planeta!», pomyslil sobě. «Ona jest vsa suha, vsa iglasta i vsa
slana. I ljudi ne imajut voobraženje. Oni povtarjajut, čto se k njim kaže... V domu
iměl jesm jednu rozu: ona vsegda zagovarjala prva...»
Ale dějalo se, že maly princ, dolgo šedši po pěsku, skalah i sněgu, nakonec našel
dragu. A vse dragy vedut k ljudjam.
«Dobry denj», rěkl.
To byl sad polny cvětučih roz.
«Dobry denj», rěkli rozy.
Maly princ pogleděl na nje. One byli podobne jegovomu cvětu.
«Kto jeste vy?», on zapytal jim, mnogo udivjeny.
«My jesmo rozy», rěkli rozy.
«Ah!», rěkl maly princ...
I on počul se mnogo neščestlivy. Jegova roza skazala mu, že ona jest sama jedina
svojego roda v cělom vsesvětu. A vot jih bylo petsto, vse ravnake, v jednom sadu!
«Ona by mnogo razgněvala se», rěkl on k sobě, «ako by uviděla to... ona by
zakašljala užasno i vodila se kako by umirala, da by ne izgledala směšno. A ja
dolžen byl byh dbati o njej, kako by ona byla mnogo boljna, ibo inače ona zaisto
pozvolila by sobě umreti, da by i mene unižila...»
A potom on si ješče rěkl: «Myslil jesm, že jesm bogaty posědajuči jediny,
nepovtorimy cvět na světu, a to okazalo se, že iměl jesm samo prěobyčnu rozu.
Obyčnu rozu i tri vulkany, ktore mi segajut do kolěna, a iz ktoryh pravdopodobno
jedin uže ugasl na vsegda... To ne čini me prěmnogo velikym princem...»
I on legl na travu i zaplakal.
Togda pojavila se lisica.
«Dobry denj», rěkla lisica.
«Dobry denj», odgovoril učtivo maly princ, ktory se razgledal, ale ničto ne viděl.
«Ja jesm tu», rěkl glas, «pod jablanju.»
«Kto jesi ty?», rěkl maly princ. «Jesi mnogo lěpy...»
«Ja jesm lisica», rěkla lisica.
«Hodi igrati s mnoju», prědložil mu maly princ. «Jesm tako smutny...»
«Ja ne mogu igrati s toboju», rěkla lisica. «Ne jesm odomašnjeny.»
«Ah, izvini», rěkl maly princ.
Ale, kratko podumavši, on dobavil:
«Čto znači to, „odomašniti”?»
«Ty ne jesi sdešnji», rěkla lisica, «čto ty iščeš?»
«Ja išču ljudi», rěkl maly princ. «Čto znači to, „odomašniti”?»
«Ljudi», rěkla lisica, «imajut karabiny i hodet na lov. To jest mnogo neprijetno!
Oni takože razvodet kury. To jest jedina jihna prědnost. Ty iščeš kury?»
«Ne», rěkl maly princ. «Ja išču prijateljev. Čto znači to, „odomašniti”?»
«To jest něčto uže davno zabyto», rěkla lisica. «To znači: stvoriti svezi...»
«Stvoriti svezi?»
«Očevidno», rěkla lisica. «Nyně ty jesi dlja mene samo někoj maly hlapčik,
sovsěm taky, kako sto tysečev drugyh malyh hlapčikov. I ty ne jesi mi potrěbny. A
ja ne jesm potrěbny tobě. Dlja tebe ja jesm samo lisica, sovsěm taka, kako sto tysečev
drugyh lisic. Ale ako ty me odomašniš, my budemo sobě potrěbni jedin drugomu.
Ty budeš dlja mene jediny na světu. A ja budu dlja tebe jediny na světu...»
«Ja načinaju razuměti», rěkl maly princ. «Jest jedna roza... izdavaje mi se, že ona
odomašnila me...»
«To jest možno», rěkla lisica. «Na Zemji vidi se vsekake věči...»
«O, ale to ne jest na Zemji», rěkl maly princ.
Lisica izdavala se mnogo ljubopytna:
«Na drugoj planetě?»
«Da.»
«Sut li na onoj planetě lovci?»
«Ne.»
«Kako to interesno! A sut li kury?»
«Ne.»
«Ničto ne jest doskonalo», vozdohnula lisica.
Ale potom ona vratila se k svojej mysli:
«Moje žitje jest jednostajno. Ja lovju kury, ljudi lovet mene. Vse kury sut
jednakove i vsi ljudi sut jednakovi. Zatom jest mi trohu dolgočasno. Ale ako li ty
odomašniš me, to bude kako by solnce razsvětlilo moje žitje. Ja budu poznavati
zvuk kroka, ktory bude različny od vsih ostalyh. Uslyšavši ljudske kroky ja vsegda
uběgaju i ukryvaju se pod zemjeju. Ale tvoj krok bude zvučiti mi kako muzika i
pozyvati me, že byh izšel iz svojej nory. A potom pozri! Vidiš li onde te žitne polja?
Ja ne jedaju hlěb. Dlja mene žito jest bezkoristno. Žitne polja ne vabet me. I to jest
smutno! Ale ty imaješ zlate vlasy. I kako čudno bude, kogda me odomašniš! Žito,
ktoro jest zlato, bude mi pripominati tebe. I ja budu ljubiti šum větra v žitu...»
Lisica zamolkla i dolgo pogledala na malogo princa.
«Prošu... odomašni me!», rěkla.
«S radostju», odgovoril maly princ, «ale ne imaju mnogo vrěmena. Mně trěba
najdti prijateljev i poznati mnogo věčij.»
«Možno jest poznati samo te věči, ktore se odomašni», rěkla lisica. «Ljudi ne
imajut uže vrěme, da by poznali čtokoli. Oni kupujut gotove prědmety od
trgovcev. Ale nemaje trgovcev, ktori prodavajut prijateljev, i zatom ljudi bolje ne
imajut prijateljev. Ako ty hočeš prijatelja, odomašni me!»
«A čto trěba sdělati?», zapytal maly princ.
«Trěba byti mnogo trplivy», odgovorila lisica. «Najprvo sedeš trohu dalje od
mene, vot tako, na travu. Ja budu na tebe gledati kraječkom oka, a ty ne budeš
govoriti ničto. Govor jest žrlo nedorazuměnj. Ale vsaky denj budeš sědati
nemnožko bliže...»
Na drugy denj maly princ prišel snova.
«Lěpje by bylo, ako bys prihodil v to samo vrěme», rěkla lisica. «Ako budeš
prihoditi, na priklad, v četvrtu časinu popoldnja, togda od tretjej časiny načinaju
odčuvati ščestje. Koliko veče vrěmena mine, toliko bolje budu ščestlivějši. V četvrtu
časinu uže budu cěly vozbudženy i zanepokojeny. I tako budu odkryti cěnu ščestja!
Ale ako ty budeš prihoditi kogda popade, ja nikogda ne budu znal, na ktoru časinu
imaju gotoviti srdce... Potrěbne sut obredy.»
«Čto jest to, obred?», zapytal maly princ.
«To takože jest něčto davno zabyto», rěkla lisica. «To jest to, čto različaje jedin
denj od vsih drugyh dnjev, jednu časinu od vsih drugyh časin. Jest na priklad taky
obred u mojih lovcev. V četvrtok oni tancujut s seljskymi děvčetami. Zatom
četvrtok jest dlja mene čudny denj! Ja mogu idti na prohodku až do vinogradnika.
Ako li lovci by tancevali kogdakoli, vse dni byli by jednakove, a ja nikogda ne iměl
byh odpust.»
Tako maly princ odomašnil lisicu. I kogda približila se čas razstanja...
«Ah!», rěkla lisica, «ja budu plakati...»
«To jest tvoja vina», rěkl maly princ. «Ja ti nikogda ne želal jesm zlo, ale ty htěl
jesi, že byh te odomašnil...»
«To pravda», rěkla lisica.
«Ale ty budeš plakati!», rěkl maly princ.
«To pravda», rěkla lisica.
«Znači, ty ne jesi tym dobyl ničto!»
«Jesm dobyl», rěkla lisica, «zaradi zlatoj barvy žita.»
A potom on dobavil:
«Idi ješče raz pogleděti na rozy. Segda budeš razuměti, že tvoja jest jedina na
světu. Kogda vratiš se k mně prostiti se, ja podarju ti jednu tajnu.»
Maly princ pošel, že by ješče raz pogleděl na rozy.
«Vy sovsěm ne jeste podobne mojej rozě, vy ne jeste ješče ničto», rěkl jim. «Nikto
ne odomašnil vas i vy ne jeste odomašnili nikogo. Vy jeste take, kaka byla moja
lisica. Ona byla samo obyčna lisica, podobna stu tysečev drugyh lisic. Ale ja iz njej
sdělal jesm svojego prijatelja, a nyně ona jest jedina na světu.»
I rozam bylo mnogo sramno.
«Vy jeste krasive, ale jeste prazdne», prodolžil on. «Ne možno jest umreti dlja
vas. Očevidno, obyčny prohodnik by pomyslil, že moja roza jest podobna vam. Ale
ona jedna jest dlja mene važnějša od vas vsih. Tomu že ja ju podlival jesm. Tomu
že ja ju nakryval jesm steklěnym kolpakom. Tomu že ja ju zaslanjal jesm
paravanom. Tomu že ja dlja njej poubival jesm gusenice (kromě dvoh, da by byli
motyli). Tomu že ja ju slušal jesm, kogda ona žalila se, ili kogda ona hvalila se, ili
daže kogda ona molčala. Tomu že ona jest moja roza.»
I on vratil se k lisici.
«Sbogom...», rěkl on.
«Sbogom», rěkla lisica. «Vot moja tajna. Ona jest mnogo prosta: dobro vidi se
jedino srdcem. Najglavnějše jest nevidimo očam.»
«Najglavnějše jest nevidimo očam», povtoril maly princ, da by zapametal.
«Zaradi vrěmena, ktoro požrtvoval jesi svojej rozě, ona jest ti tako dragocěnna.»
«Zaradi vrěmena, ktoro požrtvoval jesm svojej rozě...», rěkl princ, da by
zapametal.
«Ljudi zabyli tu istinu», rěkla lisica. «Ale ty ju ne zabyvaj. Ty bereš na sebe
odgovornost za tyh, kogo jesi odomašnil. Ty jesi odgovorny za svoju rozu...»
«Ja jesm odgovorny za svoju rozu», povtoril maly princ, da by zapametal.
«Dobry denj», rěkl maly princ.
«Dobry denj», rěkl želězničny strěločnik.
«Čto ty tu dělaješ?», spytal maly princ.
«Ja sortuju pasažerov po grupah tyseča eksemplarov», rěkl strěločnik.
«Odpravjaju vlaky, ktori jih odnoset, raz na lěvo, raz na pravo.»
I jedin jasno osvěčeny vlak-ekspres, gremeči kako grom, zatresl strěločnikovu
budku.
«Mnogo oni spěšet», rěkl maly princ. «Čto oni iščut?»
«Daže sam mašinista to ne znaje», rěkl strěločnik.
I v obratnu stranu progreměl drugy osvěčeny vlak-ekspres.
«Oni uže vračajut se?», zapytal maly princ...
«To ne sut ti sami», rěkl strěločnik. «Oni razměnjajut se.»
«Oni ne byli zadovoljeni tamo, kde byli?»
«Člověk nikogda ne jest zadovoljeny tamo, kde jest», rěkl strěločnik.
I zagreměl grom tretjego osvěčenogo vlaka-ekspresa.
«Oni stigajut tyh prvyh putnikov?», zapytal maly princ.
«Oni ničto ne stigajut», rěkl strěločnik. «Oni spet tamo v vagonah, ili sědet i
zěvajut. Samo děti pritiskajut nos v okna.»
«Samo děti znajut, čto iščut», rěkl maly princ. «One tratet svoje vrěme za kuklu
sošitu iz onuč, i ona jim stavaje mnogo važna, a kogda jim se ju odimaje, one
plačut...»
«Ščestlivci», rěkl strěločnik.
«Dobry denj», rěkl maly princ.
«Dobry denj», rěkl trgovec, ktory prodaval udoskonaljene piluljky gaseče žedžu.
Progoltaješ jednu taku piluljke, a potom cěly tydenj ne hoče se uže piti.
«Začto to prodavaješ?», spytal maly princ.
«To jest velika ekonomija vrěmena», rěkl trgovec. «Specialisti izčislili, že možno
poščedati petdeset tri minuty v tydnju.»
«A čto dělaje se s tymi petdeset trěmi minutami?»
«Čtokoli se hoče...»
«Kogda byh ja iměl utratiti petdeset tri minuty svobodnogo vrěmena», rěkl si
maly princ, «togda byh sovsěm pomalo šel k izvoru svěžej vody.»
Byl to uže osmy denj od mojej avarije v pustynji, a slušajuči historiju o trgovcu
izpil jesm poslědny goltok svojego zapasa vody.
«Ah», rěkl jesm malomu princu, «tvoje vozpomněnja sut mnogo krasive, ale ja
ješče ne jesm popravil svoj samolet, ne imaju uže čto piti, i byl byh ščestlivy – ja
takože – ako mogl byh idti sovsěm pomalo k izvoru svěžej vody!»
«Moj prijatelj lisica...», rěkl mi on.
«Moj dragy hlapče, ne jest uže rěč o lisici!»
«Začto?»
«Zato, že budemo umirati od žedže...»
On ne slědil moje razumovanje i odgovoril:
«Dobro jest, ako člověk imaje prijatelja, daže kogda jest blizko smrti. Ja jesm
mnogo rad, že jesm iměl lisicu za prijatelja...»
«On ne imaje svědomost o opasnosti», rěkl jesm k sobě. «On nikogda ne izkusil
ni glad ni žedžu. Stači mu nemnožko solnca...»
Ale on pogledal na mene i odgovoril na moju myslj:
«Mně takože hoče se piti... Davaj, iščimo kladec...»
Umorjeno mahnul jesm rukami: absurdno jest iskati kladec na slěpo v bezměrnoj
pustynji. Tym ne menje jesmo udali se v dragu.
Tako šli jesmo cěle časiny, molčeči, noč nastala i zvězdy se razsvětlili. Viděl jesm
je kako v snu, ibo iměl jesm legku gorečku od žedže. Slova malogo princa tancevali
v mojej pameti:
«Znači, ty takože imaješ taku žedžu?», spytal jesm.
Ale on ne odgovoril na moje pytanje. Prosto mi rěkl:
«Voda može byti dobra i dlja srdca...»
Ja ne jesm razuměl jegov odgovor, ale molčal... Ja znal jesm mnogo dobro, že ne
trěba go razpytyvati.
On byl umorjeny. Usedl. Ja usedl jesm pored njego. I poslě kratkoj hvilje
molčanja on rěkl:
«Zvězdy sut krasive, radi cvěta, ktory se ne vidi...»
Odgovoril jesm: «Samorazumno». I ničto ne govoreči gledal jesm na volny iz
pěska, osvěčene lunoju.
«Pustynja jest krasiva», dobavil on...
A to byla pravda. Ja vsegda ljubil jesm pustynju. Člověk sede na pěsočnu dunu.
Ničto ne vidi. Ničto ne slyši. A jednakože v tišině světi se něčto...
«Znaješ li, čemu pustynja jest krasiva?», rěkl maly princ. «Tomu, že někde ona
skryvaje kladec...»
Iznenada udivilo me razuměnje, začto pěsok luči se tako tajenstveno. Kogda ja
byl jesm maly hlapec, žil jesm v starom domu. Jedna legenda razkazyvala, že tamo
byl zakopany skarb. Očevidno nikto go nikogda ne našel, a može nikto daže go ne
iskal. Ale on očarovyval cěly toj dom. Moj dom gluboko v sobě skryval tajnu...
«Da», rěkl jesm k malomu princu. «vse ravno ide li o domu, ili o zvězdah, ili o
pustynji: to, čto nadavaje jim krasoty, jest nevidimo!»
«Jesm rad», rěkl on, «že ty jesi suglasny s mojeju lisiceju.»
Zato že maly princ uspaval, ja vzel jesm go na ruky i udal se v daljšu dragu. Byl
jesm gluboko vozvolnovany. Izdavalo mi se, že nošu krěhky skarb. Izdavalo mi se
daže, že nemaje na Zemji ničego krěhšego. Pri lunnom světlu gledal jesm na jegovo
blědo čelo, na jegove zatvorjene oči, na kosmy jegovyh vlasov, hvějuče se v větru,
i rěkl si jesm: to, čto ja vidžu, jest samo skorlupa. Najglavnějše jest nevidimo...
Kogda na jegovyh poluotvorjenyh ustah rysoval se legky usměh, rěkl jesm sobě
ješče: «Čto vozvolnuje me tako gluboko v tom spečem malom princu, to jest jegova
věrnost jednomu cvětu, to jest obraz rozy, ktory žari se v njim kako plamenj lampy,
daže kogda on spi...» I pojel jesm, že on jest ješče krěhši. Lampu trěba dobro hraniti,
ibo maly poryv větra može ju pogasiti...
I, tako iduči, pri zorji jesm našel kladec.
«Ljudi», rěkl maly princ, «phajut se v vlaky-ekspres, ale sami uže ne znajut, čto
iščut. Oni sut bezpokojni i vrtet se v krugah...»
I dobavil:
«Bez smysla...»
Kladec, ktory jesmo dostignuli, ne byl podobny drugym saharskym kladcam.
Saharske kladce byli proste jamy izkopane v pěsku. Tutoj izgledal kako seljsky
kladec. Ale ne bylo tu nijednogo sela i pomyslil jesm, že snju.
«To jest stranno», rěkl jesm k malomu princu. «Vse jest gotovo: kolovrat, vědro
i povraz...»
On smějal se, dotknul povraz i načel razmotati kolovrat. I kolovrat zaskripal
kako stary větroukazatelj, ktory dolgo ne počul větr.
«Slyšiš?» rěkl maly princ. «Jesmo probudili kladec i on pěvaje...»
Ne htěl jesm, že by on umoril se:
«Nehaj ja to sdělaju», rěkl jesm, «tobě jest to prěmnogo težko.»
Pomalo jesm iztegnul vědro do kamennogo kraja kladca. Postavil jesm go ravno.
V mojih ušah dalje zvučilo pěvanje kolovrata i v volnečej ješče vodě viděl jesm
držeče solnce.
«Žedžny jesm za tu vodu», rěkl maly princ. «Daj mi napiti se...»
I ja srazuměl jesm, čto on iskal!
Ja podnesl jesm vědro do jegovyh ust. On pil s zatvorjenymi očami. Bylo to
dobro kako svetočny denj. Ta voda urodila se iz pohoda pod zvězdami, iz pěvanja
kolovrata, iz usilja mojih ruk. Byla ona dobra srdcu, kako podarok. Kogda jesm byl
maly hlapec, světlo kolednoj jelky, muzika polnočnoj mše, lagodnost usměhov
nadavali cěly blěsk svetočnomu podarku, ktory jesm dostal.
«Ljudi u vas», rěkl maly princ, «kultivujut pet tysečev roz v jednom sadu... a ne
nahodet v njim to, čto iščut...»
«Ne nahodet», odgovoril jesm...
«Jednakože to, čto oni iščut, možno by bylo najdti v jednoj jedinoj rozě ili v
goltku vody...»
«Samorazumno», rěkl jesm.
I maly princ dodal:
«Ale oči sut slěpe. Iskati trěba srdcem.»
Napil jesm se. Legko mi se dyhalo. Pěsok pri zorji imaje kolor meda. Vslěd togo
kolora meda takože byl jesm ščestlivy. Čemu zatom iměl jesm tako čutje žalja...
«Ty povinen jesi dodržati oběčanje», rěkl tiho maly princ, ktory snova usedl
pored mene.
«Kako oběčanje?»
«Znaješ... namordnik dlja mojej ovce... Ja jesm odgovorny za toj cvět!»
Iztegnul jesm iz kěšeni svoje skice. Maly princ pogleděl na nje i rěkl, smějuči se:
«Tvoje baobaby, one trohu pripominajut kapustu.»
«Oh!»
A ja byl jesm tako grdy iz tyh baobabov!
«A tvoja lisica... jejne uši... one trohu izgledajut kako rogy... i sut prěmnogo
dolge!»
I snova se zasmějal.
«Ty jesi nespravědlivy, moj maly člověčku, ja ne uměl jesm rysovati ničto kromě
zatvorjenyh i otvorjenyh zmij boa.»
«Oh, bude dobro», rěkl on, «děti srazumějut.»
Zatom narysoval jesm namordnik olovkoju. Kogda mu go podaval jesm, moje
srdce se razdiralo.
«Ty imaješ někoje plany, ktore ja ne znaju...»
Ale on mi ne odgovoril i rěkl:
«Znaješ li, zautra minuje god odkud ja popadl jesm na Zemju...»
Poslě hvilje molčanja, on ješče dodal:
«Jesm popadl sovsěm blizko odsud.»
I počrveněl.
I snova, ne razumějuči začto, počul jesm čudnu tugu. Jednakože jedno pytanje
vpadlo mi v glavu:
«Znači, togda ty ne slučajno jesi tu pohodil tako, sovsěm samotny, togo
popoldnja kogda my jesmo spoznali se osm dnjev tomu nazad, tyseč milj od vsih
naseljenyh krajin! Ty jesi vračal se k městu, kde jesi spadl?»
Maly princ počrveněl ješče bolje. Kolěbajuči se, ja dobavil jesm:
«Može zaradi godišnice?»
Maly princ počrveněl snova. On nikogda ne odgovarjal na pytanja, ale ako
člověk počrvenjaje, to znači „da“, pravda li?
«Ah!», rěkl jesm mu, «ja boju se...»
Ale on mi odgovoril:
«Segda pora ti rabotati. Ty povinen jesi vratiti se k svojej mašině. Ja budu čekati
tebe tu. Vrati se zautra večerom...»
Ale ne jesm se uspokojil. Vozpomněl jesm lisicu. Ako daješ odomašniti se,
rizikuješ, že potom budeš trohu plakati...
Nedaleko od kladca byli razvaliny staroj kamennoj stěny. Kogda na drugy večer
vračal se jesm od raboty, izdaleka uviděl jesm, že maly princ sědi na kraju stěny s
spuščenymi nogami. I uslyšal jesm, kako govori:
«Zatom ty ne pametaješ?», rěkl. «To ne bylo točno tu!»
Nesumněnno někoj iny glas mu odgovoril, tomu že on odrěkl:
«Da, da! To jest tojže denj, ale to ne jest to město...»
Ja šel jesm dalje k stěně. Postojanno ni viděl ni slyšal jesm nikogo. Ale maly princ
snova odgovoril tomu někomu:
«Očevidno. Ty uvidiš, kde načinajut se moje slědy v pěsku. Trěba jedino, že bys
čekal me tamo. Ja budu dnes v noči...»
Byl jesm uže dvadeset metrov od stěny, ale ješče ne viděl jesm nikogo.
Poslě hvilje molčanja maly princ snova rěkl:
«Imaješ li dobry jad? Jesi li uvěrjeny, že ne budu dolgo trpěti?»
Ja stanul jesm, moje srdce razdiralo se, ale ješče ničto ne razuměl jesm.
«A sejčas idi...», rěkl, «ja hoču slězti!»
Togda jesm opustil oči k podnožju stěny i podskočil! Tamo, obračena k malomu
princu, byla jedna iz tyh žoltyh zmij, ktore ubivajut člověka za trideset sekund.
Podběgl jesm, grebuči v kěšeni po revolver, ale na šum mojih krokov zmija tiho
zapolzla po pěsku, kako umirajuči vodotok, i bez velikogo spěha, s legko
metaljnym zvukom, posliznula se medžu kamenje.
Doběgl jesm do stěny točno v času, že byh shvatil svojego malogo princa v ruky,
blědogo kako sněg.
«Čto to imaje značiti? Ty segda uže razgovarjaješ s zmijami?!»
Razvezal mu jesm zlaty šalik, ktory vsegda nosil. Navlažil jesm mu slěpoočnice
i dal mu piti. I sejčas uže ne směl jesm go o ničem pytati. On pogledal na mene
mnogo težko i obvil moju šiju rukami. Čul jesm, že srdce mu bije kako postrěljenoj,
umirajučej ptici.
On rěkl:
«Jesm rad, že našel jesi, kaky byl problem s tvojeju mašinoju. Segda možeš vratiti
se do doma...»
«Odkud znaješ to?»
Točno prišel byl jesm skazati mu, že voprěki vsim očekyvanjam moja rabota se
uspěla!
On ničto ne odgovoril na moje pytanje, ale dodal:
«I ja dnes vračaju se do doma...»
A potom, smutno:
«To jest mnogo dalje... i mnogo teže...»
Jasno čul jesm, že děje se něčto neobyčno. Stiskal jesm go v naručju kako malo
děte, a jednakože mi izdavalo se, že on proslizgaje se iz mojih ruk, prosto v propast,
a ja ničto ne mogu učiniti, da byh go zadržal...
Jegov pogled byl seriozny, izgubjeny někde v dalju.
«Imaju tvoju ovcu. I imaju krabku dlja ovce. I imaju namordnik...»
I usměhnul se smutno.
Dolgo jesm čekal. Čul jesm, že on pomalo vračaje se k sobě:
«Moj maly, ty bojiš se...»
On bojal se, očevidno! Ale tiho zasmějal se:
«Dnes večerom budu bojati se ješče mnogo bolje...»
Ponovno zamrazilo me prědčutje něčego nepopravimogo. I znal jesm, že ne
mogu snesti myslj, že byh nikogda uže ne uslyšal toj směh. Dlja mene on byl kako
vodoskok v pustynji.
«Moj maly, ja hoču ješče slušati kako směješ se...»
Ale on rěkl:
«Dnes nočju bude jedin god... Moja zvězda bude nahoditi se točno nad městom,
kamo jesm popadl jedin god tomu nazad...»
«Moj maly, to jest jedino zly son, pravda li? Ta historija o zmiji i sustrěči i
zvězdě...»
Ale on ne odgovoril na moje pytanje. Rěkl:
«To, čto jest važno, to ne vidi se očami...»
«Samorazumno...»
«To jest kako s cvětom. Ako ljubiš cvět, ktory nahodi se na někojej zvězdě, kako
sladko jest nočju gledati na nebo. Vse zvězdy sut polne cvětov.»
«Samorazumno...»
«To jest kako s vodoju. Ta, ktoru ty jesi dal mi napiti se, byla kako muzika.
Pomniš... Byla tako dobra.»
«Samorazumno...»
«Nočju budeš gledati na zvězdy. U mene vse jest prěmnogo malo, da byh mogl
ti pokazati, kde nahodi se moja. Tako jest lěpje. Dlja tebe moja zvězda bude jedna
iz zvězd. Zatom budeš ljubiti gledati na vse zvězdy... Vse one budut tvoje
prijateljky. I ja hoču ješče podariti ti něčto...»
On snova zasmějal se.
«Ah! Moj maly, moj maly, kako ja ljubju, kogda ty směješ se!»
«I točno to bude moj podarok... To bude kako s vodoju...»
«Čto tym hočeš skazati?»
«Zvězdy sut različne dlja raznyh ljudij. Dlja jednyh, ktori putujut, zvězdy sut
provodniki. Dlja drugyh, one sut samo male světilka. Dlja inyh, ktori sut učeni, one
sut problemy. Dlja mojego biznesmena one byli zlato. Ale vse te zvězdy molčet. Ty,
ty budeš iměti zvězdy, kake nikto ne imaje...»
«Čto tym hočeš skazati?»
«Kogda budeš nočju gledati na nebo, ja budu žiti na jednoj iz njih, ja budu smějati
se na jednoj iz njih. Zatom dlja tebe to bude, kako by vse zvězdy smějali se. Ty, i
samo ty, budeš iměti zvězdy, ktore umějut smějati se!»
I on snova zasmějal se.
«I kogda utěšiš se (nakonec člověk vsegda utěšaje se), budeš rad, že jesi me znal.
Ty vsegda budeš moj prijatelj. Budeš iměti ohotu smějati se zajedno s mnoju. I
budeš poněkogda otvoriti okno, tako dlja prijetnosti... I tvoji prijatelji budut diviti
se, ako směješ se gledajuči na nebo. Togda ty jim skažeš: „Da, ja vsegda směju se,
kogda vidžu zvězdy!” A oni pomyslet, že ty obezuměl jesi. To bude zlostny trik,
ktory ja igral jesm s toboju...»
I snova zasmějal se.
«To bude kako byh, vměsto zvězd, jesm ti dal množstvo malenjkyh zvonočkov,
ktore umějut smějati se...»
I snova zasmějal se. Potom stal seriozny:
«Dnes nočju... znaješ... ne prijdi.»
«Ja ne ostavju tebe.»
«Budu izgledati kako byh iměl bolj... budu trohu izgledati, kako byh umiral.
Tako to byvaje. Ne prijdi pozirati to, to nemaje smysla...»
«Ja ne ostavju tebe.»
Ale on nepokojil se.
«Ja ti govorju... takože zaradi zmije. Ne trěba, že by ona te ukusnula... Zmije sut
zle. Mogut ukusnuti někogo dlja samoj prijetnosti...»
«Ja ne ostavju tebe.»
Ale něčto go uspokojilo:
«To jest pravda, že jim ne stači jad, da by ukusnuli drugy raz...»
Toj noči ne uviděl jesm, kogda on udal se v dragu. On izniknul bezšumno.
Kogda nakonec uspěl jesm go dognati, on hodil rěšiteljnym, brzym krokom. Rěkl
mi samo:
«Ah! Jesi tu...»
I vzel me za ruku. Ale on ješče trevožil se:
«Grěšiš. Bude ti težko. Budu izgledati kako mrtvy i to ne bude pravda...»
Ja molčal jesm.
«Razuměješ. To jest prěmnogo daleko. Ja ne mogu vzeti s soboju to tělo. Ono jest
prěmnogo težko.»
Ja molčal jesm.
«Ale ono bude kako stara opuščena luščina. V staryh luščinah nemaje ničego
smutnogo...»
Ja molčal.
On se trohu obezhrabril. Jednakože sdělal ješče jedno usilje:
«Znaješ li, bude lěpo. Ja takože budu gledati na zvězdy. Vse zvězdy budut
kladce s zardžavělym kolovratom. Vse zvězdy budut davati mi piti...»
Ja molčal.
«To bude tako zabavno! Ty budeš iměti petsto milionov malenjkyh zvonočkov,
a ja budu iměti petsto milionov izvorov...»
I on takože zamolkl, ibo plakal...
«To jest tu. Daj mi sdělati jedin krok samomu.»
I on usedl, tomu že bojal se. Potom ješče rěkl:
«Znaješ li... moja roza... jesm za nju odgovorny! A ona jest tako slaba! I ona jest
tako naivna. Ona imaje toliko četyri žalostne trny, ktore imajut ju zaščititi protiv
cělomu světu...»
Ja takože sedl jesm, ibo ne mogl uže stojati. On rěkl:
«Vot... To jest vse...»
Povagal se ješče trohu i potom vstal. I sdělal samo jedin krok. Ja ne mogl jesm
dvigati se.
Zablěsknula jedna žolta molnja pri jegovoj nogě. Hvilju on stojal nedvižno. Ne
izkriknul. I pomalo upadl, kako padaje drěvo. Bez zvuka, ibo vse zvuky glušil
pěsok.
A nyně očevidno minulo uže šest lět... Ja ješče nikogda ne razkazal jesm ovu
historiju. Kogda se vrnul jesm, moji tovariši mnogo radovali se, že videt me živogo.
Ja byl jesm smutny, ale rěkl jim: «To jest od umorjenja...»
Segda trohu jesm se utěšil. Znači... ne sovsěm. Ale ja znaju dobro, že on vrnul se
na svoju planetu, zato že pri zorji ne našel jesm jegovo tělo. To ne bylo tako težko
tělo... A nočju ja ljubju slušati zvězdy. One sut kako petsto milionov malyh
zvonočkov...
Ale děje se něčto nadobyčajno. Kogda ja rysoval jesm malomu princu
namordnik, zabyl jesm dodati koženy remenj! On nikogda ne bude mogl go naděti
na ovci. Zatom pytaju sebe: «Čto děje se na jegovoj planetě? Može byti, že ovca uže
sjela rozu...»
Poněkogda ja govorju sobě: «Isto ne! Maly princ nakryvaje ju vsakoj noči
steklěnym kolpakom i dobro strěže svoju ovcu...» Togda jesm ščestlivy. I vse
zvězdy tiho usměhajut se.
Poněkogda ja govorju sobě: «Skorěje ili pozdněje člověk byvaje razsějany, i to
stači! Někojego večera on zabyl o kolpaku, ili ovca izlězla bezšumno v noči...» I
togda male zvonočky prěměnjajut se v solzy!...
To jest velika zagadka. Dlja vas, ktori takože ljubet malogo princa, kako i dlja
mene, ničto v vsesvětu ne jest ravnako, ako li někde, neizvěstno kde, jedna ovca,
ktoru ne znajemo, sjela jednu rozu, da ili ne...
Pogledajte na nebo. Pytajte se: sjela li ta ovca tu rozu ili ne? I uvidite, kako vse
prěměnjaje se...
I nikogda nijedin dorastly ne bude razuměti, že to jest tako važno!
Ovo jest dlja mene najkrasivějši i najsmutnějši krajovid na světu. To jest tojže
sam krajovid kako na poprědnjej stranici, ale narysoval jesm go ješče raz, že byste
lěpje go uviděli. Ovo jest to město, kde maly princ pojavil se na zemji, a potom
izniknul:
Prigledajte se uvažno na toj krajovid, že byste go isto poznali, kogda jednogo
dnja budete putovati po afrikanskoj pustynji. I ako vam sluči se tamo prohoditi,
umoljaju vas, ne spěšite se i počekajte trohu pod zvězdoju! Ako podide k vam děte,
ako ono bude smějati se, ako ono bude iměti zlate vlasy, ako ono ne bude
odgovarjati na pytanja, vy možete zagadati, kto to jest. Togda, prošu vas, budite
milosrdni i ne ostavite me tako smutnogo: napišite mně brzo, že on se vrnul...
